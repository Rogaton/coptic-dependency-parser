ϭⲟⲗ·
ⲛⲉⲛⲧⲁⲩⲕⲗⲏⲣⲟⲛⲟⲙⲉⲓⲉⲛⲉϩⲛⲧⲙⲛⲧⲣⲣⲟⲙⲡⲛⲟⲩⲧⲉ·
ⲙⲁⲗⲓⲥⲧⲁⲇⲉϫⲉϩⲉⲛⲁⲕⲁⲑⲁⲣⲧⲟⲥⲙⲙⲁⲗⲁⲕⲟⲥ·ⲙⲛⲛⲣⲉϥⲛⲕⲟⲧⲕⲙⲛⲛϩⲟⲟⲩⲧ·ⲙⲛⲟⲩⲟⲛⲛⲓⲙⲉⲧⲛⲁϫⲁϩⲙⲟⲩⲕⲁⲧⲁⲗⲁⲁⲩⲛⲥⲙⲟⲧ·ⲉⲓⲧⲉϩⲟⲟⲩⲧ·ⲉⲓⲧⲉⲥϩⲓⲙⲉϩⲣⲁⲓϩⲛⲉⲩⲥⲩⲛⲁⲅⲱⲅⲏⲛⲓⲙⲉⲧϣⲟⲟⲡⲕⲁⲧⲁⲡⲉⲛⲃⲓⲟⲥ
ⲡⲁⲓ·ⲙⲛⲟⲩⲟⲛⲛⲓⲙⲉⲧⲉⲓⲣⲉⲛϩⲉⲛⲕⲣⲟϥ·ⲙⲙⲁⲁⲩⲛⲓⲙⲙⲡⲉⲙⲧⲟⲉⲃⲟⲗⲙⲡⲛⲟⲩⲧⲉϩⲛⲟⲩϩⲱⲡ·ⲏϩⲛⲟⲩⲟⲩⲱⲛϩⲉⲃⲟⲗ:
ⲉϣⲱⲡⲉⲉⲧⲉⲧⲛϣⲁⲛⲧⲙⲛⲁⲩⲉⲣⲱⲧⲛⲙⲙⲓⲛⲙⲙⲱⲧⲛⲉⲧⲉⲧⲛⲟⲛⲧϩⲉⲙⲡⲥⲁⲧⲁⲛⲁⲥϩⲣⲁⲓϩⲛⲧⲉϩⲣⲱⲛⲕⲱϩⲧⲉⲧⲙⲟⲩϩ·
ⲉⲩⲕⲟⲗⲁⲍⲉⲙⲙⲱⲧⲛϩⲓⲟⲩⲥⲟⲡϩⲣⲁⲓϩⲛⲁⲙⲛⲧⲉ·
ⲉⲓⲉⲛⲉⲧⲛϩⲃⲏⲩⲉⲧⲏⲣⲟⲩⲁⲩⲱⲛⲉⲧⲛϣⲟϫⲛⲉⲧⲏⲣⲟⲩϩⲉⲛⲙⲉⲛⲉ·
ⲛϣⲁϫⲉⲙⲡⲁⲓⲉⲧϫⲱⲛⲛⲁⲓϩⲉⲛϭⲟⲗⲛⲉ:
ⲧⲟⲩⲁⲩⲧⲟⲩ:
ⲉⲧⲃⲉⲡⲁⲓⲙⲡⲣⲧⲣⲉⲛⲁⲡⲟⲧⲁⲥⲥⲉⲉⲧⲙϥⲓϩⲁⲛⲉⲛⲉⲣⲏⲩϫⲉⲛⲛⲉⲡⲛⲟⲩⲧⲉϭⲱⲛⲧⲉⲣⲟⲛϫⲉⲙⲡⲁⲧⲛⲱⲥⲕⲅⲁⲣⲉⲛϥⲓϩⲁⲛⲉⲛⲉⲣⲏⲩⲛⲧϩⲉⲙⲡϫⲟⲉⲓⲥⲁⲩⲱⲡⲉϥⲭⲣⲓⲥⲧⲟⲥⲙⲛⲛⲉϥⲁⲅⲅⲉⲗⲟⲥⲉⲧⲟⲩⲁⲁⲃⲉⲧϥⲓϩⲁⲣⲟⲛϫⲓⲛⲧⲁⲣⲭⲏⲙⲡⲥⲱⲛⲧϣⲁϩⲣⲁⲓⲉⲡϩⲟⲟⲩⲛϩⲟⲟⲩⲁⲩⲱⲟⲛϣⲁⲉⲛⲉϩ·
ⲁⲗⲗⲁⲙⲁⲣⲛⲣϩⲙϩⲁⲗⲛⲛⲉⲛⲉⲣⲏⲩⲛⲧϩⲉⲛⲓⲏⲥⲟⲩⲥ·ⲡⲁⲓⲛⲧⲁϥϫⲓⲛⲟⲩⲙⲟⲣⲫⲏⲛϩⲙϩⲁⲗⲉⲧⲃⲏⲏⲧⲛ·
ⲁⲩⲱⲛⲧϩⲉⲙⲡⲁⲩⲗⲟⲥⲡϩⲙϩⲁⲗⲛⲓⲏⲥⲟⲩⲥ·
ⲁⲩⲱⲛⲧϩⲉⲛⲛⲁⲡⲟⲥⲧⲟⲗⲟⲥⲧⲏⲣⲟⲩⲙⲛⲛⲉⲡⲣⲟⲫⲏⲧⲏⲥⲧⲏⲣⲟⲩ·ⲛⲁⲓⲛⲧⲁⲩϣⲱⲡⲉⲛϩⲙϩⲁⲗⲙⲡϫⲟⲉⲓⲥⲡⲉϥⲭⲣⲓⲥⲧⲟⲥⲓⲏⲥⲟⲩⲥ
ⲛⲕⲁⲧⲁⲛⲉⲅⲣⲁⲫⲏϫⲉⲁⲓⲧⲛⲛⲟⲟⲩϣⲁⲣⲱⲧⲛⲛⲛⲁϩⲙϩⲁⲗⲛⲉⲡⲣⲟⲫⲏⲧⲏⲥⲙⲡϫⲡⲉϩⲟⲟⲩⲙⲡⲛⲁⲩⲛϣⲱⲣⲡⲁⲩⲱⲁⲓⲧⲛⲛⲟⲟⲩⲟⲟⲩ·ⲁⲩⲱⲙⲡⲉⲧⲛⲥⲱⲧⲙ:
ⲛⲧⲁⲛⲉⲡⲣⲟⲫⲏⲧⲏⲥⲙⲛⲛⲁⲡⲟⲥⲧⲟⲗⲟⲥⲣϩⲙϩⲁⲗⲙⲡϫⲟⲉⲓⲥⲏⲡⲉϥⲭⲣⲓⲥⲧⲟⲥϩⲛⲟⲩⲭⲉⲓⲙⲏⲧⲓⲉⲧⲣⲉⲩϩⲟⲧⲡⲥⲛⲁⲩⲉϣⲡϩⲓⲥⲉⲙⲛϩⲉⲛⲕⲟⲟⲩⲉ·ⲁⲩⲱⲛⲥⲉⲙⲟⲩϩⲁⲡⲣⲁⲛⲛⲓⲏⲥⲟⲩⲥ:
ⲉⲧⲃⲉⲡⲁⲓⲛⲧⲉⲣⲉϥϣⲣⲡⲉⲓⲙⲉⲛϭⲓⲡϫⲟⲉⲓⲥⲓⲏⲥⲟⲩⲥϫⲉⲛⲉⲛⲉⲓⲟⲧⲉⲛⲁⲡⲟⲥⲧⲟⲗⲟⲥⲛⲁⲉⲓⲣⲉⲛϩⲱⲃⲛⲓⲙⲉⲛⲧⲁϥⲟⲩⲉϩⲥⲁϩⲛⲉⲙⲙⲟⲟⲩⲉϥⲛⲁⲃⲱⲕⲉⲃⲟⲗϩⲓⲧⲟⲟⲧⲟⲩⲉϩⲣⲁⲓⲉⲙⲡⲏⲩⲉⲕⲁⲧⲁⲛⲉⲅⲣⲁⲫⲏ·
ⲁⲩⲱⲛⲧϩⲉⲟⲛⲛⲧⲁⲩϫⲱⲕⲉⲃⲟⲗⲛⲛⲉⲛⲧⲁϥⲟⲩⲉϩⲥⲁϩⲛⲉⲙⲙⲟⲟⲩⲛⲁⲩϫⲓⲛⲛϣⲟⲣⲡⲉϥϣⲟⲟⲡⲛⲙⲙⲁⲩⲛϭⲓⲡϫⲟⲉⲓⲥⲙⲡⲉⲟⲟⲩⲓⲏⲥⲟⲩⲥ:
ⲉⲧⲃⲉⲡⲁⲓⲡⲉϫⲁϥⲛⲁⲩϫⲉⲛϯⲛⲁⲙⲟⲩⲧⲉϭⲉⲁⲛⲉⲣⲱⲧⲛϫⲉⲛⲁϩⲙϩⲁⲗϫⲉⲙⲡϩⲙϩⲁⲗⲥⲟⲟⲩⲛⲁⲛϫⲉⲟⲩⲡⲉⲧⲉⲣⲉⲡⲉϥϫⲟⲉⲓⲥⲉⲓⲣⲉⲙⲙⲟϥ·
ⲁⲗⲗⲁⲉⲓⲛⲁⲙⲟⲩⲧⲉⲉⲣⲱⲧⲛϫⲉⲛⲁⲥⲛⲏⲩⲁⲩⲱⲛⲁϣⲃⲉⲉⲣ·ϫⲉⲛⲉⲛⲧⲁⲓⲥⲟⲧⲙⲟⲩⲧⲏⲣⲟⲩⲛⲧⲉⲡⲁⲉⲓⲱⲧⲁⲓⲧⲁⲙⲱⲧⲛⲉⲣⲟⲟⲩ·
ⲛⲧⲱⲧⲛⲁⲛⲡⲉϫⲁϥⲁⲧⲉⲧⲛⲥⲟⲧⲡⲧ·
ⲁⲗⲗⲁⲁⲛⲟⲕⲁⲓⲥⲉⲧⲡⲧⲏⲩⲧⲛ·
ⲁⲩⲱϯϫⲟⲟⲩⲙⲙⲱⲧⲛⲛⲧϩⲉⲛϩⲉⲛⲉⲥⲟⲟⲩⲛⲧⲙⲏⲧⲉⲛϩⲉⲛⲟⲩⲱⲛϣ:
ⲙⲡⲣⲣϩⲟⲧⲉϩⲏⲧⲟⲩⲛⲛⲉⲧⲛⲁⲙⲟⲩⲟⲩⲧⲙⲡⲉⲧⲛⲥⲱⲙⲁ·
ⲉϣϫⲉⲁⲩⲡⲱⲧⲛⲥⲱⲓⲥⲉⲛⲁⲡⲱⲧⲛⲥⲁⲧⲏⲩⲧⲛ·
ⲉϣϫⲉⲁⲩϩⲁⲣⲉϩⲉⲡⲁϣⲁϫⲉⲥⲉⲛⲁϩⲁⲣⲉϩⲟⲛⲉⲡⲱⲧⲛ:
ⲉϣϫⲉⲁⲩⲙⲟⲩⲧⲉⲉ
⳾ⲥⲉⲛⲟⲩⲑⲓⲟⲩⲉⲡⲓⲥⲧⲟⲗⲏ:⳾
ⲁⲃⲣⲁϩⲁⲙⲡⲉⲛⲉⲓⲱⲧⲛⲉϥⲟⲩⲱϣⲡⲉⲉⲧⲣⲉϩⲉⲛϣⲏⲣⲉϣⲱⲡⲉⲛⲁϥⲉⲃⲟⲗϩⲛⲥⲁⲣⲣⲁ·
ⲁⲩⲱⲥⲁⲣⲣⲁⲛⲉⲥⲟⲩⲱϣⲡⲉ·ⲉⲧⲣⲉϩⲉⲛϣⲏⲣⲉϣⲱⲡⲉⲛⲁⲥⲉⲃⲟⲗϩⲛⲁⲃⲣⲁϩⲁⲙ·
ⲁⲩⲱⲧⲁⲓⲧⲉⲧϩⲉⲛⲧⲁⲡϫⲟⲉⲓⲥⲡⲛⲟⲩⲧⲉϯⲛⲟⲩϣⲏⲣⲉⲛⲁⲃⲣⲁϩⲁⲙϩⲛⲧⲉϥⲙⲛⲧϩⲗⲗⲟ·
ⲉⲁϥϫⲡⲟⲛⲓⲥⲁⲁⲕⲉⲃⲟⲗϩⲛⲥⲁⲣⲣⲁϩⲛⲧⲉⲥⲙⲛⲧϩⲗⲗⲱ·
ⲁϥϣⲱⲡⲉⲛⲁⲩⲛⲟⲩϣⲏⲣⲉⲙⲙⲉⲣⲓⲧⲛⲧϩⲉⲛⲟⲩⲧⲃⲁⲛϣⲏⲣⲉⲉⲟⲩⲁⲡⲉ·
ⲉⲃ[........]ⲟⲩⲇ[.......]ⲡⲉ·ⲉ[.....]ⲛⲥⲁⲡⲉϥ[.....]
ⲛⲧⲁϥⲉⲓⲉⲃⲟⲗϩⲛⲛⲉϥⲙⲉⲣⲟⲥ·
ⲉϥϯⲙⲧⲟⲛⲇⲉⲟⲛⲛⲧⲙⲁⲁⲩⲛⲧⲁⲥϫⲡⲟϥ·
ⲁⲩⲱⲛⲧⲉⲓϩⲉⲁϥⲕⲗⲏⲣⲟⲛⲟⲙⲉⲓⲛⲧⲉⲕⲗⲏⲣⲟⲛⲟⲙⲓⲁⲛⲛⲉϥⲉⲓⲟⲧⲉ,
ⲕⲁⲧⲁⲡⲉⲛⲧⲁⲩϫⲟⲟϥⲛⲁⲃⲣⲁϩⲁⲙⲉⲃⲟⲗϩⲓⲧⲙⲡⲛⲟⲩⲧⲉϫⲉⲡⲁⲓⲉⲧⲙⲙⲁⲩⲉⲧⲉⲓⲥⲙⲁⲏⲗⲡⲉⲛϥⲛⲁⲕⲗⲏⲣⲟⲛⲟⲙⲉⲓⲙⲙⲟⲕⲁⲛ·
ⲡⲗⲏⲛϯⲛⲁⲥⲙⲟⲩⲇⲉⲟⲛⲉⲣⲟϥⲉⲧⲃⲏⲏⲧⲕⲧⲁⲁⲩⲝⲁⲛⲉⲙⲙⲟϥⲉⲙⲁⲧⲉⲛⲧⲁⲁⲁϥⲛⲟⲩⲛⲟϭⲛϩⲉⲑⲛⲟⲥⲉⲛⲁϣⲱϥ·
ⲁⲩⲱⲡⲉⲧⲛⲏⲩⲉⲃⲟⲗϩⲛⲛⲉⲕ·[....]ⲥ·
ⲓⲥⲁⲁⲕ[...]ϥⲡⲉⲧⲛⲁⲕⲗⲏⲣⲟⲛⲟⲙⲉⲓⲙⲙⲟⲕ·
ⲉⲧⲃⲉⲡⲁⲓⲣⲱⲁⲥϫⲟⲟⲥϩⲛⲟⲩⲡⲁⲣⲣⲏⲥⲓⲁϩⲙⲡⲥⲟⲟⲩⲛⲙⲡⲛⲟⲩⲧⲉⲛϭⲓⲧⲙⲁⲁⲩⲙⲡϣⲏⲣⲉⲉⲧⲟⲓⲛⲧⲟⲟⲧⲥ·ϫⲉⲛⲟⲩϫⲉⲉⲃⲟⲗⲛⲧⲉⲓϩⲙϩⲁⲗⲙⲛⲡⲉⲥϣⲏⲣⲉ·ⲛⲛⲉϥⲕⲗⲏⲣⲟⲛⲟⲙⲉⲓⲅⲁⲣⲛϭⲓⲡϣⲏⲣⲉⲛⲧⲉⲓϩⲙϩⲁⲗⲙⲛⲡⲁϣⲏⲣⲉⲓⲥⲁⲁⲕ·
ⲓⲥⲁⲁⲕⲛⲉϥⲧⲱⲃϩⲙⲡϫⲟⲉⲓⲥⲡⲉ·ⲉϥⲟⲩⲱϣⲉⲧⲣⲉϩⲉⲛϣⲏⲣⲉϣⲱⲡⲉⲛⲁϥⲉⲃⲟⲗϩⲛϩⲣⲉⲃⲉⲕⲕⲁ·
ⲁⲩⲱϩⲣⲉⲃⲉⲕⲕⲁⲛⲉⲥⲟⲩⲱϣⲉⲧⲣⲉϩⲉⲛϣⲏⲣⲉϣⲱⲡⲉⲛⲁⲥⲉⲃⲟⲗϩⲛⲓⲥⲁⲁⲕ·
ⲁⲩⲱⲧⲁⲓⲧⲉⲧϩⲉⲛⲧⲁⲡϫⲟⲉⲓⲥⲡⲛⲟⲩⲧⲉϯⲛⲁⲩⲕⲁⲧⲁⲡⲉⲩϩⲏⲧ·
ⲉⲁϥϫⲱⲕⲉⲃⲟⲗⲛⲛⲉⲩⲁⲓⲧⲏⲙⲁⲧⲏⲣⲟⲩ·
ⲉⲁⲩϫⲡⲟⲛⲏⲥⲁⲩⲙⲛⲓⲁⲕⲱⲃ·
ⲉⲁⲓⲥⲁⲁⲕⲇⲉⲥⲙⲟⲩⲉⲓⲁⲕⲱⲃ·ⲉⲃⲟⲗϩⲓⲧⲙⲡⲛⲟⲩⲧⲉ·ϩⲙⲡϣⲟϫⲛⲉⲛϩⲣⲉⲃⲉⲕⲕⲁⲧⲙⲁⲁⲩⲛⲓⲁⲕⲱⲃ
ⲉⲁⲏⲥⲁⲩϣⲱⲡⲉⲛϩⲙϩⲁⲗⲛⲓⲁⲕⲱⲃⲕⲁⲧⲁⲛⲉⲅⲣⲁⲫⲏϫⲉⲡⲛⲟϭⲛⲁⲣϩⲙϩⲁⲗⲙⲡⲕⲟⲩⲓⲁⲩⲱⲟⲛϫⲉⲓⲁⲕⲱⲃⲁⲓⲙⲉⲣⲓⲧϥⲏⲥⲁⲩⲇⲉⲁⲓⲙⲉⲥⲧⲱϥ·
ⲓⲁⲕⲱⲃⲇⲉⲛⲉϥⲟⲩⲱϣⲡⲉⲉⲧⲣⲉϩⲉⲛϣⲏⲣⲉϣⲱⲡⲉⲛⲁϥⲉⲃⲟⲗϩⲛϩⲣⲁⲭⲏⲗ·
ⲛⲧϩⲉⲛⲛⲉⲛⲧⲁⲩϣⲱⲡⲉⲛⲁϥⲉⲃⲟⲗϩⲛⲗⲓⲁ·ⲙⲛⲛⲉⲛⲧⲁⲩϣⲱⲡⲉⲛⲁϥⲉⲃⲟⲗϩⲛⲍⲉⲗⲫⲁⲙⲛⲃⲁⲗⲗⲁ·
ϩⲣⲁⲭⲏⲗⲇⲉⲛⲉⲥⲟⲩⲱϣⲉⲧⲣⲉϩⲉⲛϣⲏⲣⲉϣⲱⲡⲉⲛⲁⲥⲉⲃⲟⲗϩⲛⲓⲁⲕⲱⲃ·
ⲁⲩⲱⲛⲉⲥⲙⲟⲕϩⲛϩⲏⲧⲡⲉⲉⲥϭⲛⲁⲣⲓⲕⲉⲉⲓⲁⲕⲱⲃϩⲛⲧⲉⲥⲙⲛⲧⲁⲧⲥⲟⲟⲩⲛϩⲙⲡⲁϣⲁⲓⲙⲡⲉⲙⲕⲁϩⲛϩⲏⲧϫⲉⲙⲁⲛⲁⲓⲛϩⲉⲛϣⲏⲣⲉⲉϣⲱⲡⲉⲙⲙⲟⲛϯⲛⲁⲙⲟⲩ·
ⲁⲩⲱⲓⲁⲕⲱⲃⲛⲉϥϫⲱⲙⲙⲟⲥⲛⲁⲥⲡⲉⲉϥⲟⲩⲟⲗⲥⲛϩⲏⲧ·ϫⲉⲙⲏⲁⲛⲅⲡϫⲟⲉⲓⲥⲁⲛⲟⲕⲡⲁ[…]ϥⲟϭⲉⲙⲡ[…]ⲡⲟⲥⲛϩⲏ[..]ⲉ·
ⲁⲩⲱⲛⲧⲁϥϫⲉⲡⲁⲓϩⲛⲟⲩⲛⲟⲩϭⲥⲛϭⲓⲓⲁⲕⲱⲃⲉⲃⲟⲗϫⲉⲛⲉϥⲟⲩⲱϣϩⲱⲱϥⲡⲉ·ⲉⲧⲣⲉϩⲉⲛϣⲏⲣⲉϣⲱⲡⲉⲛⲁϥⲉⲃⲟⲗϩⲛϩⲣⲁⲭⲏⲗ
ⲁⲩⲱⲛⲧⲉⲓϩⲉⲁⲡⲛⲟⲩⲧⲉⲛⲁⲩⲉⲡⲉⲩⲙⲕⲁϩ·ⲉⲁϥϯⲛϩⲉⲛϣⲏⲣⲉⲛⲓⲁⲕⲱⲃⲉⲃⲟⲗϩⲛϩⲣⲁⲭⲏⲗ·ⲓⲱⲥⲏⲫⲙⲛⲃⲉⲛⲓⲁⲙⲓⲛ·
ⲁⲩⲱⲓⲁⲕⲱⲃⲁϥⲥⲙⲟⲩⲉⲛⲉϥϣⲏⲣⲉⲧⲏⲣⲟⲩⲉⲃⲟⲗϩⲓⲧⲙⲡϫⲟⲉⲓⲥⲡⲛⲟⲩⲧⲉ·
ⲡⲁⲓⲛⲧⲁϥⲥⲙⲟⲩⲉⲁⲃⲣⲁϩⲁⲙⲙⲛⲓⲥⲁⲁⲕⲙⲛⲓⲁⲕⲱⲃ·ⲙⲛⲛϣⲏⲣⲉ
ⲁⲟⲩⲁⲛⲛⲉⲥⲛⲏⲩϫⲛⲉⲁⲡⲁⲡⲁⲥⲧⲁⲙⲱⲛϫⲉⲟⲩⲡⲉϯⲛⲁⲁⲁϥϫⲉⲥⲉⲑⲗⲓⲃⲉⲙⲙⲟⲓⲉⲓϯⲙⲡⲁϩⲱⲃⲛϭⲓϫⲉⲃⲟⲗ.
ⲁϥⲟⲩⲱϣⲃⲛϭⲓⲡϩⲗⲗⲟⲡⲉϫⲁϥϫⲉⲡⲕⲉ·ⲁⲡⲁϫⲓϫⲱⲓ·ⲙⲛⲡⲕⲉⲥⲉⲉⲡⲉϣⲁⲩϯⲡⲉⲩϩⲱⲃⲛϭⲓϫⲉⲃⲟⲗ.ⲡⲁⲓⲛⲟⲩⲟⲥⲉⲁⲛⲡⲉ.
ⲉⲕϣⲁⲛⲛⲟⲩⲇⲉⲉϯⲁϫⲓⲧϯⲙⲏⲛⲟⲩⲥⲟⲡⲛⲟⲩⲱⲧⲛⲧⲉⲡⲉⲓⲇⲟⲥⲉⲕϣⲁⲛⲟⲩⲱϣⲇⲉⲉⲕⲁⲟⲩⲕⲟⲩⲓⲉⲃⲟⲗϩⲛⲥⲟⲩⲛⲧϥ·ⲛⲧⲟⲕⲉⲧⲧⲱϣ.ⲧⲁⲓⲧⲉⲧϩⲉⲉⲧⲉⲕⲛⲁϭⲛⲙⲧⲟⲛ.
ⲡⲉϫⲉⲡⲥⲟⲛⲛⲁϥϫⲉⲉϣⲱⲡⲉⲟⲩⲛⲧⲁⲓⲧⲁⲭⲣⲉⲓⲁⲙⲙⲁⲩ·ⲕⲟⲩⲱϣⲉⲧⲙⲧⲣⲁϥⲉⲓⲣⲟⲟⲩϣϩⲁϩⲱⲃⲛϭⲓϫ·
ⲁϥⲟⲩⲱϣⲃⲛϭⲓⲡϩⲗⲗⲟϫⲉⲕⲁⲛⲟⲩⲛⲧⲁⲕϩⲱⲃⲛⲓⲙⲙⲡⲣⲕⲁⲡϩⲱⲃⲛϭⲓϫⲉⲃⲟⲗⲡⲉⲧⲉⲟⲩⲛϭⲟⲙⲙⲙⲟⲕⲉⲁⲁϥⲁⲣⲓϥ—ⲙⲱⲛⲟⲛϩⲛⲟⲩϣⲧⲟⲣⲧⲣⲁⲛ.
ⲁⲟⲩⲥⲟⲛϫⲛⲉⲁⲡⲁⲥⲁⲣⲁⲡⲓⲟⲛϫⲉⲁϫⲓⲟⲩϣⲁϫⲉⲉⲣⲟⲓ.
ⲡⲉϫⲉⲡϩⲗⲗⲟⲛⲁϥϫⲉⲉⲓⲛⲁϫⲉⲟⲩⲛⲁⲕϫⲉⲁⲕϥⲓⲛⲉⲛⲕⲁⲛⲛϩⲏⲕⲉ.ⲙⲛⲛⲉⲭⲏⲣⲁⲙⲛⲛⲟⲣⲫⲁⲛⲟⲥ.
ⲁⲕⲕⲁⲁⲩϩⲙⲡϣⲟⲩϣⲧ.
ⲁϥⲛⲁⲩⲅⲁⲣⲉⲡϣⲟⲩϣⲧⲉϥⲙⲉϩⲛϫⲱⲱⲙⲉ.
ⲁⲩϫⲛⲉⲧⲙⲁⲕⲁⲣⲓⲁⲥⲩⲛⲕⲗⲏⲧⲓⲕⲏ·ϫⲉⲛⲉⲟⲩⲁⲅⲁⲑⲟⲛⲉϥϫⲏⲕⲉⲃⲟⲗⲧⲉⲧⲙⲛⲧⲁⲧϩⲛⲁⲁⲩ·
ⲁⲥⲟⲩⲱϣⲃϫⲉⲟⲩⲁⲅⲁⲑⲟⲛⲛϩⲟⲩⲟⲡⲉⲉϥϫⲏⲕⲉⲃⲟⲗⲛⲛⲉⲧⲉⲙⲛϭⲟⲙⲙⲙⲟⲟⲩ.
ⲛⲉⲛⲧⲁⲩϩⲩⲡⲟⲙⲓⲛⲉⲅⲁⲣϩⲙⲡⲁⲓⲟⲩⲛⲧⲁⲩⲙⲙⲁⲩⲛⲟⲩⲑⲗⲓⲯⲓⲥϩⲛⲧⲥⲁⲣⲝ·ϩⲛⲧⲉⲯⲩⲭⲏⲇⲉⲟⲩⲛⲧⲁⲩⲙⲙⲁⲩⲛⲟⲩϩⲙⲟⲧ.
ⲛⲧϩⲉⲅⲁⲣⲛϩⲉⲛϩⲟⲓⲧⲉⲉⲩϫⲟⲟⲣⲉⲩϩⲱⲙⲉϫⲱⲟⲩ·ⲁⲩⲱⲉⲩϣⲱⲙⲙⲙⲟⲟⲩ
ϣⲁⲩⲧⲣⲉⲩⲕⲱⲧⲉϩⲛⲟⲩϫⲛⲁϩϣⲁⲛⲧⲟⲩⲟⲩⲃⲁϣ·
ⲧⲁⲓⲧⲉⲧϩⲉⲛⲧⲉⲯⲩⲭⲏⲉⲧϫⲟⲟⲣϩⲛⲧⲙⲛⲧϩⲏⲕⲉϩⲁⲡⲉⲩϩⲧⲟⲣⲉϣⲁⲩⲁⲙⲁϩⲧⲉⲛϩⲟⲩⲟ.
ⲁϥϫⲟⲟⲥⲛϭⲓⲁⲡⲁϩⲩⲡⲉⲣⲉⲭⲓⲟⲥϫⲉⲡⲁϩⲟⲙⲡⲙⲟⲛⲁⲭⲟⲥⲡⲉⲧⲙϫⲡⲉⲗⲁⲁⲩⲛϩⲩⲗⲏⲛⲁϥ.
ⲱⲧⲡⲛⲁⲕⲉϩⲟⲩⲛ·ⲁⲩⲱⲛⲅⲥⲱⲟⲩϩⲛⲁⲕⲉϩⲟⲩⲛϩⲛⲙⲡⲏⲩⲉ·
ⲟⲩⲁⲧⲟⲩⲱⲅⲁⲣⲛⲁⲕⲡⲉⲡⲙⲧⲟⲛⲛϣⲁⲉⲛⲉϩ.
ⲛⲉⲟⲩⲛⲟⲩⲁⲇⲉⲛⲧⲉⲛⲉⲧⲟⲩⲁⲁⲃⲉϣⲁⲩⲙⲟⲩⲧⲉⲉⲣⲟϥϫⲉⲫⲓⲗⲁⲅⲣⲓⲟⲥ·ⲉϥⲟⲩⲏϩϩⲛⲧϩⲓⲉⲣⲟⲩⲥⲁⲗⲏⲙ·ⲉϥⲣϩⲱⲃϩⲛⲟⲩϩⲓⲥⲉ·ϣⲁⲛⲧⲉϥϫⲡⲟⲛⲁϥⲙⲡⲉϥⲟⲉⲓⲕⲙⲙⲓⲛⲙⲙⲟϥ.
ⲛϩⲱⲥⲟⲛⲇⲉϥⲁϩⲉⲣⲁⲧϥϩⲛⲧⲁⲅⲱⲣⲁⲉϯⲙⲡⲉϥϩⲱⲃⲛϭⲓϫⲉⲃⲟⲗ·ⲉⲓⲥϩⲏⲏⲧⲉϩⲛⲟⲩϣⲥⲛⲉⲁϥϭⲓⲛⲉⲛⲟⲩⲃⲁⲗⲗⲁⲧⲓⲟⲛⲉⲩⲛⲙⲏⲧⲛϣⲉⲛϩⲟⲗⲟⲕⲟⲧⲧⲓⲛⲟⲥϩⲓⲱⲱⲥ.
ⲁϥⲁϩⲉⲣⲁⲧϥϩⲙⲡⲉϥⲙⲁⲉϥϫⲱⲙⲙⲟⲥ·ϫⲉϩⲁⲡⲥⲡⲉⲉⲧⲣⲉⲡⲉⲛⲧⲁϥⲥⲟⲣⲙⲉⲥⲉⲓ.
ⲁⲩⲱⲉⲓⲥⲡⲉⲧⲙⲙⲁⲩⲁϥⲉⲓⲉϥⲣⲓⲙⲉ.
ⲁϥϭⲟⲡϥⲇⲉⲛϭⲓⲡϩⲗⲗⲟⲁϥϫⲓⲧϥⲛⲥⲁⲟⲩⲥⲁⲁϥⲧⲁⲁⲥⲛⲁϥ·
ⲡⲉⲧⲙⲙⲁⲩⲇⲉⲁϥⲁⲙⲁϩⲧⲉⲙⲙⲟϥⲉϥⲟⲩⲱϣⲉϯⲛⲟⲩⲱⲛⲛⲁϥ·ⲡϩⲗⲗⲟⲇⲉⲙⲡⲉϥⲟⲩⲱϣⲉϫⲓ.
ⲧⲟⲧⲉⲁϥϩⲓⲧⲟⲟⲧϥⲉϫⲓϣⲕⲁⲕⲉⲃⲟⲗⲉϥϫⲱⲙⲙⲟⲥ·ϫⲉⲁⲙⲏⲓⲧⲛⲛⲧⲉⲧⲛⲛⲁⲩⲉⲩⲣⲱⲙⲉⲛⲧⲉⲡⲛⲟⲩⲧⲉϫⲉⲛⲧⲁϥⲣⲟⲩ.
ⲡϩⲗⲗⲟⲇⲉⲁϥⲡⲱⲧⲛϫⲓⲟⲩⲉⲁϥⲉⲓⲉⲃⲟⲗϩⲛⲧⲡⲟⲗⲓⲥ·ϫⲉⲛⲛⲉⲩⲥⲟⲩⲱⲛϥ
ⲛϭⲓⲁⲡⲁⲃⲉⲛⲓⲁⲙⲓⲛⲙⲛⲛⲉϥⲙⲁⲑⲏⲧⲏⲥ·ϫⲉⲙⲟⲟϣⲉϩⲛⲧⲉϩⲓⲏⲙⲡⲣⲣⲟ·
ⲁⲩⲱⲱⲡⲛⲥⲁⲙⲙⲓⲗⲓⲟⲛⲁⲩⲱⲛⲧⲉⲧⲛⲁϣⲱⲥⲙⲁⲛ.
ⲧⲁⲣⲭⲏⲙⲡⲉⲩⲁⲅⲅⲉⲗⲓⲟⲛⲛⲓⲏⲥⲟⲩⲥⲡⲉⲭⲣⲓⲥⲧⲟⲥ[ⲡϣⲏⲣⲉⲙⲡⲛⲟⲩⲧⲉ].
ⲕⲁⲧⲁⲡⲉⲧⲥⲏϩϩⲛⲏⲥⲁⲓⲁⲥⲡⲉⲡⲣⲟⲫⲏⲧⲏⲥϫⲉⲉⲓⲥϩⲏⲏⲧⲉϯⲛⲁϫⲉⲩⲡⲁⲁⲅⲅⲉⲗⲟⲥϩⲓϩⲏⲙⲙⲟⲕⲛϥⲥⲃⲧⲉⲧⲉⲕϩⲓⲏ.
ⲡⲉϩⲣⲟⲟⲩⲙⲡⲉⲧⲱϣⲉⲃⲟⲗϩⲛⲧⲉⲣⲏⲙⲟⲥϫⲉⲥⲟⲩⲧⲛⲧⲉϩⲓⲏⲙⲡϫⲟⲉⲓⲥⲛⲧⲉⲧⲛⲥⲟⲩⲧⲛⲛⲉϥⲙⲟⲉⲓⲧ.
ⲁϥϣⲱⲡⲉⲇⲉⲛϭⲓⲓⲱϩⲁⲛⲛⲏⲥⲉϥϯⲃⲁⲡⲧⲓⲥⲙⲁⲙⲡϫⲁⲓⲉⲉϥⲕⲏⲣⲩⲥⲥⲉⲛⲟⲩⲃⲁⲡⲧⲓⲥⲙⲁⲙⲙⲉⲧⲁⲛⲟⲓⲁⲉⲡⲕⲱⲉⲃⲟⲗⲛⲛⲛⲟⲃⲉ.
ⲁⲩⲱⲁⲥⲃⲱⲕⲛⲁϥⲉⲃⲟⲗⲛϭⲓⲧⲉⲭⲱⲣⲁⲧⲏⲣⲥⲛⲧⲓⲟⲩⲇⲁⲓⲁⲛⲙⲛⲁⲧϩⲓⲉⲣⲟⲥⲟⲗⲩⲙⲁⲧⲏⲣⲟⲩⲁⲩϫⲓⲃⲁⲡⲧⲓⲥⲙⲁⲛⲧⲟⲟⲧϥϩⲙⲡⲓⲟⲣⲇⲁⲛⲏⲥⲡⲓⲉⲣⲟⲉⲩⲉⲝⲟⲙⲟⲗⲟⲅⲓⲛⲛⲉⲩⲛⲟⲃⲉ.
ⲁⲩⲱⲓⲱϩⲁⲛⲛⲏⲥⲛⲉⲣⲉϩⲉⲛϥⲱⲛϭⲁⲙⲟⲩⲗⲧⲟϩⲓⲱⲱϥⲉⲣⲉⲟⲩⲙⲟϫⲛϣⲁⲁⲣⲙⲏⲣⲉⲧⲉϥϯⲡⲉ.ⲉϥⲟⲩⲉⲙϣϫⲉϩⲓⲉⲃⲓⲱⲛϩⲟⲟⲩⲧ.
ⲁⲩⲱⲛⲉϥⲧⲁϣⲉⲟⲉⲓϣⲉϥϫⲱⲙⲙⲟⲥϫⲉϥⲛⲏⲩⲙⲛⲛⲥⲱⲓⲛϭⲓⲡⲉⲧϫⲟⲟⲣⲉⲣⲟⲓⲉⲁⲛⲅⲟⲩϩⲓⲕⲁⲛⲟⲥⲁⲛⲉⲡⲁϩⲧⲉⲃⲱⲗⲉⲃⲟⲗⲙⲡⲙⲟⲩⲥⲙⲡⲉϥⲧⲟⲟⲩⲉ.
ⲁⲛⲟⲕⲁⲓϯⲃⲁⲡⲧⲓⲥⲙⲁⲛⲏⲧⲛϩⲛⲟⲩⲙⲟⲟⲩ.
ⲛⲧⲟϥⲇⲉⲉϥⲛⲁⲃⲁⲡⲧⲓⲍⲉⲙⲙⲱⲧⲛϩⲛⲟⲩⲡⲛⲉⲩⲙⲁⲉϥⲟⲩⲁⲁⲃ.
ⲁⲩⲱⲁⲥϣⲱⲡⲉϩⲛⲛⲉϩⲟⲟⲩⲉⲧⲙⲙⲁⲩⲁϥⲉⲓⲛϭⲓⲓⲏⲥⲟⲩⲥⲉⲃⲟⲗϩⲛⲛⲁⲍⲁⲣⲉⲑⲛⲧⲉⲧⲅⲁⲗⲓⲗⲁⲓⲁⲁⲩⲱⲁϥϫⲓⲃⲁⲡⲧⲓⲥⲙⲁϩⲙⲡⲓⲟⲣⲇⲁⲛⲏⲥⲛⲧⲛⲓⲱϩⲁⲛⲛⲏⲥ
ⲛⲧⲉⲩⲛⲟⲩⲇⲉⲉϥⲛⲏⲩⲉϩⲣⲁⲓⲙⲡⲙⲟⲟⲩⲁϥⲛⲁⲩⲉⲙⲡⲏⲩⲉⲉⲁⲩⲟⲩⲱⲛⲁⲩⲱⲡⲉⲡⲛⲉⲩⲙⲁⲉϥⲛⲏⲩⲉⲡⲉⲥⲏⲧⲉϫⲱϥⲛⲧϩⲉⲛⲟⲩϭⲣⲟⲟⲙⲡⲉ
ⲁⲩⲱⲟⲩⲥⲙⲏⲁⲥϣⲱⲡⲉⲉⲃⲟⲗϩⲛⲙⲡⲏⲩⲉϫⲉⲛⲧⲟⲕⲡⲉⲡⲁϣⲏⲣⲉⲡⲁⲙⲉⲣⲓⲧⲉⲛⲧⲁⲡⲁⲟⲩⲱϣϣⲱⲡⲉⲛϩⲏⲧⲕⲁⲩⲱⲧⲉⲩⲛⲟⲩⲡⲉⲡⲛⲉⲩⲙⲁⲁϥϫⲓⲧϥⲉⲃⲟⲗⲉⲧⲉⲣⲏⲙⲟⲥ
ⲁⲩⲱⲛⲉϥϩⲛⲧⲉⲣⲏⲙⲟⲥⲛϩⲙⲉⲛϩⲟⲟⲩⲉⲣⲉⲡⲥⲁⲧⲁⲛⲁⲥⲡⲉⲓⲣⲁⲍⲉⲙⲙⲟϥⲉϥϣⲟⲟⲡⲙⲛⲛⲉⲑⲏⲣⲓⲟⲛ.
ⲁⲩⲱⲛⲁⲅⲅⲉⲗⲟⲥⲛⲉⲩⲇⲓⲁⲕⲟⲛⲓⲛⲁϥ.
ⲙⲛⲛⲥⲁⲛⲥⲉⲡⲁⲣⲁⲇⲓⲇⲟⲩⲛⲓⲱϩⲁⲛⲛⲏⲥⲁϥⲉⲓⲛϭⲓⲓⲏⲥⲟⲩⲥⲉⲧⲅⲁⲗⲓⲗⲁⲓⲁⲉϥⲕⲏⲣⲩⲥⲥⲉⲙⲡⲉⲩⲁⲅⲅⲉⲗⲓⲟⲛⲙⲡⲛⲟⲩⲧⲉϫⲉⲁⲡⲉⲩⲟⲉⲓϣϫⲱⲕⲉⲃⲟⲗⲁⲩⲱⲁⲥϩⲱⲛⲉϩⲟⲩⲛⲛϭⲓⲧⲙⲛⲧⲣⲣⲟⲙⲡⲛⲟⲩⲧⲉⲙⲉⲧⲁⲛⲟⲉⲓⲛⲧⲉⲧⲛⲡⲓⲥⲧⲉⲩⲉϩⲙⲡⲉⲩⲁⲅⲅⲉⲗⲓⲟⲛ.
ⲁⲩⲱⲉϥⲙⲟⲟϣⲉϩⲁⲧⲛⲧⲉⲑⲁⲗⲁⲥⲥⲁⲛⲧⲅⲁⲗⲓⲗⲁⲓⲁⲁϥⲛⲁⲩⲉⲥⲓⲙⲱⲛⲛⲙⲁⲛⲇⲣⲉⲁⲥⲡⲥⲟⲛⲛⲥⲓⲙⲱⲛⲉⲩⲛⲟⲩϫϣⲛⲉⲉⲧⲉⲑⲁⲗⲁⲥⲥⲁⲛⲉϩⲉⲛⲟⲩⲱϩⲉⲅⲁⲣⲛⲉ.
ⲡⲉϫⲁϥⲛⲁⲩⲛϭⲓⲓⲏⲥⲟⲩⲥϫⲉⲁⲙⲏⲉⲓⲛⲟⲩⲉϩⲧⲏⲩⲧⲛⲛⲥⲱⲓⲁⲩⲱϯⲛⲁⲣⲧⲏⲩⲧⲛⲛⲟⲩⲱϩⲉⲛⲣⲉϥϭⲉⲡⲣⲱⲙⲉ.
ⲛⲧⲉⲩⲛⲟⲩⲇⲉⲁⲩⲕⲁⲛⲉⲩϣⲛⲏⲩⲁⲩⲟⲩⲁϩⲟⲩⲛⲥⲱϥ
ⲁⲩⲱⲛⲧⲉⲣⲉϥⲙⲟⲟϣⲉⲉⲧϩⲏⲛⲟⲩⲕⲟⲩⲉⲓⲁϥⲛⲁⲩⲉⲓⲁⲕⲱⲃⲟⲥⲡϣⲏⲣⲉⲛⲍⲉⲃⲉⲇⲁⲓⲟⲥⲛⲙⲓⲱϩⲁⲛⲛⲏⲥⲡⲉϥⲥⲟⲛⲛⲧⲟⲟⲩϩⲱⲟⲩⲉⲩϩⲙⲡϫⲟⲉⲓⲉⲩⲥⲟⲃⲧⲉⲛⲛⲉⲩϣⲛⲏⲩ
ⲛⲧⲉⲩⲛⲟⲩⲁϥⲙⲟⲩⲧⲉⲉⲣⲟⲟⲩⲁⲩⲱⲁⲩⲕⲁⲡⲉⲩⲉⲓⲱⲧⲍⲉⲃⲉⲇⲁⲓⲟⲥϩⲙⲡϫⲟⲉⲓⲙⲛⲛϫⲁⲓⲃⲉⲕⲉⲁⲩⲃⲱⲕⲁⲩⲟⲩⲁϩⲟⲩⲛⲥⲱϥ
ⲁⲩⲃⲱⲕⲇⲉⲉϩⲟⲩⲛⲉⲕⲁⲫⲁⲣⲛⲁⲟⲩⲙⲁⲩⲱⲛⲧⲉⲩⲛⲟⲩϩⲛⲛⲥⲁⲃⲃⲁⲧⲟⲛⲁϥϯⲥⲃⲱϩⲛⲧⲥⲩⲛⲁⲅⲱⲅⲏ
ⲁⲩⲱⲁⲩⲣϣⲡⲏⲣⲉⲉϫⲛⲧⲉϥⲥⲃⲱⲉϥϯⲥⲃⲱⲅⲁⲣⲛⲁⲩⲛⲧϩⲉⲁⲛⲉⲧⲟⲩϯⲥⲃⲱⲛϭⲓⲛⲉⲅⲣⲁⲙⲙⲁⲧⲉⲩⲥϩⲱⲥⲉⲩⲛⲧϥⲧⲉⲝⲟⲩⲥⲓⲁⲙⲙⲁⲩ
ⲁⲩⲱⲛⲧⲉⲩⲛⲟⲩⲛⲉⲩⲛⲟⲩⲣⲱⲙⲉϩⲛⲧⲥⲩⲛⲁⲅⲱⲅⲏⲉⲣⲉⲟⲩⲡⲛⲉⲩⲙⲁⲛⲁⲕⲁⲑⲁⲣⲧⲟⲛⲛⲙⲙⲁϥⲁⲩⲱⲁϥϫⲓϣⲕⲁⲕⲉⲃⲟⲗⲉϥϫⲱⲙⲙⲟⲥϫⲉⲁϩⲣⲟⲕⲛⲙⲙⲁⲛⲓⲏⲥⲟⲩⲥⲡⲛⲁⲍⲱⲣⲁⲓⲟⲥⲛⲧⲁⲕⲉⲓⲉⲧⲁⲕⲟⲛϯⲥⲟⲟⲩⲛⲙⲙⲟⲕϫⲉⲛⲧⲕⲛⲓⲙⲛⲧⲕⲡⲉⲧⲟⲩⲁⲁⲃⲙⲡⲛⲟⲩⲧⲉ.
ⲁⲩⲱⲓⲏⲥⲟⲩⲥⲁϥⲉⲡⲓⲧⲓⲙⲁⲛⲁϥⲉϥϫⲱⲙⲙⲟⲥϫⲉⲧⲙⲣⲱⲕⲛⲅⲉⲓⲉⲃⲟⲗⲙⲙⲟϥ
ⲁⲩⲱⲛⲧⲉⲣⲉⲡⲉⲡⲛⲉⲩⲙⲁⲛⲁⲕⲁⲑⲁⲣⲧⲟⲛⲣⲁϩⲧϥⲉⲡⲕⲁϩⲁⲩⲱⲁϥⲱϣⲉⲃⲟⲗϩⲛⲟⲩⲛⲟϭⲛϩⲣⲟⲟⲩⲁϥⲉⲓⲉⲃⲟⲗⲙⲙⲟϥ
ⲁⲩⲱⲁⲩⲣϩⲟⲧⲉⲧⲏⲣⲟⲩϩⲱⲥⲧⲉⲛⲥⲉϣⲁϫⲉⲙⲛⲛⲉⲩⲉⲣⲏⲩⲉⲩϫⲱⲙⲙⲟⲥϫⲉⲟⲩⲡⲉⲡⲁⲓⲉⲓⲥⲟⲩⲥⲃⲱⲛⲃⲣⲣⲉϩⲛⲟⲩⲉⲝⲟⲩⲥⲓⲁⲛⲕⲉⲡⲛⲉⲩⲙⲁⲛⲁⲕⲁⲑⲁⲣⲧⲟⲛϥⲟⲩⲉϩⲥⲁϩⲛⲉⲛⲁⲩⲁⲩⲱⲥⲉⲥⲱⲧⲙⲛⲥⲱϥ
ⲁⲡⲉϥⲥⲟⲉⲓⲧⲃⲱⲕⲉⲃⲟⲗⲛⲧⲉⲩⲛⲟⲩϩⲙⲙⲁⲛⲓⲙⲙⲡⲕⲱⲧⲉⲧⲏⲣϥⲛⲧⲅⲁⲗⲓⲗⲁⲓⲁ.
ⲛⲧⲉⲩⲛⲟⲩⲇⲉⲛⲧⲉⲣⲟⲩⲉⲓⲉⲃⲟⲗϩⲛⲧⲥⲩⲛⲁⲅⲱⲅⲏⲁϥⲃⲱⲕⲉϩⲟⲩⲛⲉⲡⲏⲓⲛⲥⲓⲙⲱⲛⲙⲛⲁⲛⲇⲣⲉⲁⲥⲛⲙⲓⲁⲕⲱⲃⲟⲥⲛⲙⲓⲱϩⲁⲛⲛⲏⲥ
ⲧϣⲱⲙⲉⲇⲉⲛⲥⲓⲙⲱⲛⲛⲉⲥⲛⲏϫⲉⲥϩⲏⲙ.
ⲁⲩⲱⲛⲧⲉⲩⲛⲟⲩⲁⲩϣⲁϫⲉⲛⲙⲙⲁϥⲉⲧⲃⲏⲏⲧⲥ.
ⲁϥϯⲡⲉϥⲟⲩⲟⲉⲓⲇⲉⲉⲣⲟⲥⲁϥⲧⲟⲩⲛⲟⲥⲉⲁϥⲁⲙⲁϩⲧⲉⲛⲧⲉⲥϭⲓϫⲁⲩⲱⲡⲉϩⲙⲟⲙⲁϥⲗⲟϩⲓⲱⲱⲥⲁⲥⲇⲓⲁⲕⲟⲛⲓⲛⲁⲩ.
ⲣⲟⲩϩⲉⲇⲉⲛⲧⲉⲣⲉϥϣⲱⲡⲉⲡⲉⲉⲣⲉⲡⲣⲏⲛⲁϩⲱⲧⲡⲁⲩⲉⲓⲛⲉⲛⲁϥⲛⲛⲉⲧⲙⲟⲕϩⲧⲏⲣⲟⲩⲙⲛⲛⲉⲧⲣⲉⲛⲇⲁⲓⲙⲱⲛⲓⲟⲛⲛⲙⲙⲁⲩ
ⲁⲩⲱⲧⲡⲟⲗⲓⲥⲧⲏⲣⲥⲁⲥⲥⲱⲟⲩϩϩⲓⲣⲙⲡⲣⲟⲙⲡⲏⲓ.
ⲁϥⲑⲉⲣⲁⲡⲟⲩⲛⲟⲩⲙⲏⲏϣⲉⲉⲩⲙⲟⲕϩⲛϣⲱⲛⲉⲉⲩϣⲟⲃⲉⲁⲩⲱⲟⲩⲙⲏⲏϣⲉⲛⲇⲁⲓⲙⲱⲛⲓⲟⲛⲁϥⲛⲟϫⲟⲩⲉⲃⲟⲗⲉⲙⲁϥⲕⲁⲛⲇⲁⲓⲙⲱⲛⲓⲟⲛⲉϣⲁϫⲉⲉⲃⲟⲗϫⲉⲉⲩⲥⲟⲟⲩⲛⲙⲙⲟϥ
ⲁⲩⲱϩⲧⲟⲟⲩⲉⲙⲁⲧⲉⲛⲧⲉⲣⲉϥⲧⲱⲟⲩⲛⲁϥⲃⲱⲕⲉⲃⲟⲗⲉⲩⲙⲁⲛϫⲁⲓⲉⲁϥϣⲗⲏⲗⲙⲡⲛⲁⲩⲉⲧⲙⲙⲁⲩ
ⲁⲩⲱⲁⲩⲡⲱⲧⲉⲃⲟⲗⲛⲥⲱϥⲛϭⲓⲥⲓⲙⲱⲛⲙⲛⲛⲉⲧⲛⲙⲙⲁϥⲁⲩⲧⲁϩⲟϥ
ⲁⲩⲱⲡⲉϫⲁⲩⲛⲁϥϫⲉⲥⲉⲕⲱⲧⲉⲛⲥⲱⲕⲧⲏⲣⲟⲩ
ⲡⲉϫⲁϥⲛⲁⲩϫⲉⲙⲁⲣⲟⲛⲉⲕⲉⲙⲁⲉⲛⲕⲉⲧⲙⲙⲟⲉⲧϩⲏⲛⲉϩⲟⲩⲛϫⲉⲕⲁⲁⲥⲉⲓⲉⲕⲏⲣⲩⲥⲥⲉⲟⲛⲛϩⲏⲧⲟⲩⲛⲧⲁⲓⲉⲓⲅⲁⲣⲉⲃⲟⲗⲉⲡⲉⲓϩⲱⲃ.
ⲁⲩⲱⲁϥⲃⲱⲕⲉϥⲕⲏⲣⲩⲥⲥⲉϩⲛⲛⲉⲩⲥⲩⲛⲁⲅⲱⲅⲏϩⲛⲧⲅⲁⲗⲓⲗⲁⲓⲁⲧⲏⲣⲥⲁⲩⲱⲛⲕⲉⲇⲁⲓⲙⲱⲛⲓⲟⲛⲉϥⲛⲟⲩϫⲉⲙⲙⲟⲟⲩⲉⲃⲟⲗ
ⲁⲩⲱⲁϥⲉⲓϣⲁⲣⲟϥⲛϭⲓⲟⲩⲣⲱⲙⲉⲉϥⲥⲟⲃϩⲉϥⲡⲁⲣⲁⲕⲁⲗⲉⲓⲙⲙⲟϥⲉϥϫⲱⲙⲙⲟⲥⲛⲁϥϫⲉⲉⲕϣⲁⲛⲟⲩⲱϣⲕⲛⲁⲧⲃⲃⲟⲓ
ⲁⲩⲱⲛⲧⲉⲣⲉϥϣⲛϩⲧⲏϥⲁϥⲥⲟⲩⲧⲛⲧⲟⲟⲧϥⲉⲃⲟⲗⲁⲩⲱⲁϥⲕⲱϩⲉⲣⲟϥⲉϥϫⲱⲙⲙⲟⲥⲛⲁϥϫⲉϯⲟⲩⲱϣⲧⲃⲃⲟ.
ⲁⲩⲱⲛⲧⲉⲩⲛⲟⲩⲁⲡⲉϥⲥⲱⲃⲁϩⲗⲟϩⲓⲱⲱϥⲁϥⲧⲃⲃⲟ.
ⲁⲩⲱⲛⲧⲉⲣⲉϥϩⲱⲛⲉⲧⲟⲟⲧϥⲛⲧⲉⲩⲛⲟⲩⲁϥϫⲟⲟⲩϥⲉⲃⲟⲗⲉϥϫⲱⲙⲙⲟⲥⲛⲁϥϫⲉϭⲱϣⲧⲙⲡⲣϫⲟⲟⲥⲛⲗⲁⲁⲩ.
ⲁⲗⲗⲁⲃⲱⲕⲛⲅⲧⲥⲁⲃⲟⲕⲉⲡⲟⲩⲏⲏⲃⲛⲅϫⲓⲉϩⲣⲁⲓⲉⲧⲃⲉⲡⲉⲕⲧⲃⲃⲟⲛⲛⲉⲛⲧⲁⲙⲱⲩⲥⲏⲥⲟⲩⲉϩⲥⲁϩⲛⲉⲙⲙⲟⲟⲩⲉⲩⲙⲛⲧⲙⲛⲧⲣⲉⲛⲁⲩ.
ⲛⲧⲉⲣⲉϥⲉⲓⲇⲉⲉⲃⲟⲗⲁϥⲁⲣⲭⲉⲥⲑⲁⲓⲛⲧⲁϣⲉⲟⲉⲓϣⲛϩⲁϩⲁⲩⲱⲉⲥⲣⲡϣⲁϫⲉϩⲱⲥⲧⲉⲛϥⲧⲙϭⲙϭⲟⲙⲉⲃⲱⲕⲉϩⲟⲩⲛⲉⲧⲡⲟⲗⲓⲥⲛⲟⲩⲱⲛϩⲁⲗⲗⲁⲛⲉϥϩⲛϩⲉⲛⲙⲁⲛϫⲁⲓⲉⲁⲩⲱⲛⲉⲩⲛⲏⲩⲉⲣⲁⲧϥⲉⲃⲟⲗϩⲙⲙⲁⲛⲓⲙ.
ⲛⲧⲉⲣⲉϥⲃⲱⲕⲇⲉⲉϩⲟⲩⲛⲉⲕⲁⲫⲁⲣⲛⲁⲟⲩⲙϩⲓϫⲛϩⲉⲛϩⲟⲟⲩⲁⲩⲥⲱⲧⲙϫⲉϥϩⲛⲟⲩⲏⲓ
ⲁⲩⲱⲁⲩⲙⲏⲏϣⲉⲥⲱⲟⲩϩⲙⲙⲁⲩϩⲱⲥⲧⲉⲛⲧⲉⲧⲙⲛⲉϣϩⲓⲣⲙⲡⲣⲟϣⲟⲡⲟⲩ.ⲁⲩⲱⲁϥϣⲁϫⲉⲛⲙⲙⲁⲩϩⲙⲡϣⲁϫⲉ.
ⲁⲩⲉⲓⲛⲉⲇⲉⲉⲣⲁⲧϥⲛⲟⲩⲣⲱⲙⲉⲉϥⲥⲏϭⲉⲣⲉϥⲧⲟⲟⲩⲛⲣⲱⲙⲉϥⲓϩⲁⲣⲟϥ
ⲁⲩⲱⲙⲡⲟⲩϣⲃⲱⲕⲛⲁϥⲉϩⲟⲩⲛⲉⲧⲃⲉⲡⲙⲏⲏϣⲉⲁⲩϭⲉⲗⲡⲧⲟⲩⲉϩⲥⲟⲓⲉⲃⲟⲗⲙⲡⲙⲁⲉⲧϥⲛϩⲏⲧϥⲁⲩⲱⲛⲧⲉⲣⲟⲩϣⲟϫⲧⲁⲩⲭⲁⲗⲁⲙⲡⲉϭⲗⲟϭⲉⲡⲉⲥⲏⲧⲡⲉⲧⲉⲣⲉⲡⲉⲧⲥⲏϭⲛⲏϫϩⲓϫⲱϥ.
ⲁⲩⲱⲓⲏⲥⲟⲩⲥⲛⲧⲉⲣⲉϥⲛⲁⲩⲉⲧⲉⲩⲡⲓⲥⲧⲓⲥⲡⲉϫⲁϥⲙⲡⲉⲧⲥⲏϭϫⲉⲡⲁϣⲏⲣⲉⲥⲉⲛⲁⲕⲁⲛⲉⲕⲛⲟⲃⲉⲛⲁⲕⲉⲃⲟⲗ.
ⲛⲉⲩⲛϩⲟⲓⲛⲉⲇⲉⲛⲛⲉⲅⲣⲁⲙⲙⲁⲧⲉⲩⲥϩⲙⲟⲟⲥⲙⲡⲙⲁⲉⲧⲙⲙⲁⲩⲉⲩⲙⲟⲕⲙⲉⲕϩⲛⲛⲉⲩϩⲏⲧ
ϫⲉⲉⲧⲃⲉⲟⲩⲡⲁⲓϥϣⲁϫⲉϩⲓⲛⲁⲓⲉϥϫⲓⲟⲩⲁⲛⲓⲙⲡⲉⲧⲛⲁϣⲕⲁⲛⲟⲃⲉⲉⲃⲟⲗⲛⲥⲁⲡⲛⲟⲩⲧⲉⲙⲁⲩⲁⲁϥ.
ⲁⲩⲱⲛⲧⲉⲩⲛⲟⲩⲛⲧⲉⲣⲉϥⲉⲓⲙⲉϩⲙⲡⲉϥⲡⲛⲉⲩⲙⲁϫⲉⲥⲉⲙⲟⲕⲙⲉⲕϩⲣⲁⲓⲛϩⲏⲧⲟⲩⲡⲉϫⲁϥⲛⲁⲩϫⲉⲉⲧⲃⲉⲟⲩⲧⲉⲧⲛⲙⲉⲉⲩⲉⲉⲛⲁⲓϩⲛⲛⲉⲧⲛϩⲏⲧ
ⲁϣⲅⲁⲣⲡⲉⲧⲙⲟⲧⲛⲉϫⲟⲟⲥⲙⲡⲉⲧⲥⲏϭϫⲉⲧⲱⲟⲩⲛⲛⲅϥⲓⲡⲉⲕϭⲗⲟϭⲛⲅⲙⲟⲟϣⲉϫⲛⲉϫⲟⲟⲥϫⲉⲥⲉⲛⲁⲕⲁⲛⲉⲕⲛⲟⲃⲉⲛⲁⲕⲉⲃⲟⲗ
ϫⲉⲕⲁⲁⲥⲇⲉⲉⲧⲉⲧⲛⲉⲛⲁⲩϫⲉⲟⲩⲛⲧϥⲉⲝⲟⲩⲥⲓⲁⲙⲙⲁⲩⲛϭⲓⲡϣⲏⲣⲉⲙⲡⲣⲱⲙⲉⲉⲕⲁⲛⲟⲃⲉⲉⲃⲟⲗϩⲓϫⲙⲡⲕⲁϩⲡⲉϫⲁϥⲙⲡⲉⲧⲥⲏϭ
ϫⲉⲧⲱⲟⲩⲛⲉⲓϫⲉⲣⲟⲕϥⲓⲙⲡⲉⲕϭⲗⲟϭⲃⲱⲕⲉⲡⲉⲕⲏⲓ
ⲁⲩⲱⲁϥⲧⲱⲟⲩⲛⲛⲧⲉⲩⲛⲟⲩⲁϥⲧⲁⲗⲉⲡⲉϥϭⲗⲟϭⲉϫⲱϥⲁϥⲉⲓⲉⲃⲟⲗϩⲓⲧϩⲏⲙⲙⲟⲟⲩⲧⲏⲣⲟⲩϩⲱⲥⲧⲉⲛⲥⲉⲣϣⲡⲏⲣⲉⲧⲏⲣⲟⲩⲛⲥⲉϯⲉⲟⲟⲩⲙⲡⲛⲟⲩⲧⲉⲉⲩϫⲱⲙⲙⲟⲥϫⲉⲙⲡⲛⲛⲁⲩⲉⲟⲩⲟⲛⲉⲛⲉϩϩⲓⲛⲁⲓ.
ⲁϥⲉⲓⲟⲛⲉⲃⲟⲗϩⲁⲧⲛⲧⲑⲁⲗⲁⲥⲥⲁⲁⲩⲱⲡⲙⲏⲏϣⲉⲧⲏⲣϥⲁⲩⲥⲱⲟⲩϩⲉⲣⲟϥⲁϥϯⲥⲃⲱⲛⲁⲩ
ⲁⲩⲱⲉϥⲡⲁⲣⲁⲅⲉⲁϥⲛⲁⲩⲉⲗⲉⲟⲩⲉⲓⲡϣⲏⲣⲉⲛⲁⲗⲫⲁⲓⲟⲥⲉϥϩⲙⲟⲟⲥϩⲓⲡⲉϥⲧⲉⲗⲱⲛⲓⲟⲛⲡⲉϫⲁϥⲛⲁϥϫⲉⲟⲩⲁϩⲕⲛⲥⲱⲉⲓⲁⲩⲱⲁϥⲧⲱⲟⲩⲛⲁϥⲟⲩⲁϩϥⲛⲥⲱϥ.
ⲁⲥϣⲱⲡⲉⲇⲉⲉϥⲛⲏϫϩⲙⲡⲉϥⲏⲓⲁϩⲁϩⲛⲧⲉⲗⲱⲛⲏⲥϩⲓⲣⲉϥⲣⲛⲟⲃⲉⲛⲟϫⲟⲩⲙⲛⲓⲏⲥⲟⲩⲥⲙⲛⲛⲉϥⲙⲁⲑⲏⲧⲏⲥⲛⲉⲩⲟϣⲅⲁⲣ.ⲁⲩⲱⲁⲩⲁϩⲟⲩⲛⲥⲱϥ
ⲛⲉⲅⲣⲁⲙⲙⲁⲧⲉⲩⲥⲙⲛⲛⲉⲫⲁⲣⲓⲥⲥⲁⲓⲟⲥⲛⲧⲉⲣⲟⲩⲛⲁⲩϫⲉϥⲟⲩⲱⲙⲙⲛⲛⲣⲉϥⲣⲛⲟⲃⲉⲁⲩⲱⲛⲧⲉⲗⲱⲛⲏⲥⲡⲉϫⲁⲩⲛⲛⲉϥⲙⲁⲑⲏⲧⲏⲥϫⲉⲉⲧⲃⲉⲟⲩϥⲟⲩⲱⲙⲁⲩⲱϥⲥⲱⲙⲛⲛⲣⲉϥⲣⲛⲟⲃⲉⲁⲩⲱⲛⲧⲉⲗⲱⲛⲏⲥ
ⲁⲩⲱⲓⲏⲥⲟⲩⲥⲛⲧⲉⲣⲉϥⲥⲱⲧⲙⲡⲉϫⲁϥⲛⲁⲩϫⲉⲛⲥⲉⲣⲭⲣⲉⲓⲁⲁⲛⲛϭⲓⲛⲉⲧⲧⲏⲕⲙⲡⲥⲁⲓⲛⲁⲗⲗⲁⲛⲉⲧϣⲟⲟⲡⲕⲁⲕⲱⲥⲛⲧⲁⲓⲉⲓⲁⲛⲉⲧⲉϩⲙⲛⲇⲓⲕⲁⲓⲟⲥⲁⲗⲗⲁⲛⲣⲉϥⲣⲛⲟⲃⲉ.
ⲁⲩⲱⲙⲙⲁⲑⲏⲧⲏⲥⲛⲓⲱϩⲁⲛⲛⲏⲥⲛⲙⲛⲁⲛⲉⲫⲁⲣⲓⲥⲥⲁⲓⲟⲥⲛⲉⲩⲛⲏⲥⲧⲉⲩⲉ.ⲁⲩⲉⲓⲇⲉⲛⲁϥⲉⲩϫⲱⲙⲙⲟⲥϫⲉⲉⲧⲃⲉⲟⲩⲙⲙⲁⲑⲏⲧⲏⲥⲛⲓⲱϩⲁⲛⲛⲏⲥⲁⲩⲱⲙⲙⲁⲑⲏⲧⲏⲥⲛⲛⲉⲫⲁⲣⲓⲥⲥⲁⲓⲟⲥⲥⲉⲛⲏⲥⲧⲉⲩⲉⲛⲉⲕⲙⲁⲑⲏⲧⲏⲥⲇⲉⲛⲥⲉⲛⲏⲥⲧⲉⲩⲉⲁⲛ
ⲡⲉϫⲉⲓⲏⲥⲟⲩⲥⲛⲁⲩϫⲉⲙⲏⲟⲩⲛϭⲟⲙⲉⲧⲣⲉⲩⲛⲏⲥⲧⲉⲩⲉⲛϭⲓⲛϣⲏⲣⲉⲙⲡⲙⲁⲛϣⲉⲗⲉⲉⲧϩⲟⲥⲟⲛⲉⲣⲉⲡⲁⲧϣⲉⲗⲉⲉⲧⲛⲙⲙⲁⲩ.ϩⲟⲥⲟⲛⲡⲁⲧϣⲉⲗⲉⲉⲧⲛⲙⲙⲁⲩⲛⲥⲉⲛⲁϣⲛⲏⲥⲧⲉⲩⲉⲁⲛ.
ⲟⲩⲛϩⲉⲛϩⲟⲟⲩⲇⲉⲛⲏⲩϩⲟⲧⲁⲛⲉⲩϣⲁⲛϥⲓⲛⲧⲟⲟⲧⲟⲩⲙⲡⲁⲧϣⲉⲗⲉⲉⲧⲧⲟⲧⲉⲥⲉⲛⲁⲛⲏⲥⲧⲉⲩⲉϩⲛⲛⲉϩⲟⲟⲩⲉⲧⲙⲙⲁⲩ
ⲙⲉⲣⲉⲗⲁⲁⲩⲛⲉϫⲧⲟⲉⲓⲥⲛϣⲁⲉⲓⲉⲣⲛϣⲧⲏⲛⲙⲡⲗϭⲉⲉϣⲱⲡⲉⲙⲙⲟⲛⲧⲧⲟⲉⲓⲥⲛϣⲁⲓⲛⲁϥⲓⲡⲕⲱⲧⲉⲙⲙⲁⲩⲛⲧⲉϣⲧⲏⲛⲙⲡⲗϭⲉⲛⲥⲡⲱϩⲛϩⲟⲩⲟ.
ⲁⲩⲱⲙⲉⲣⲉⲗⲁⲁⲩⲛⲉϫⲏⲣⲡⲛⲃⲣⲣⲉⲉϩⲱⲧⲛⲁⲥⲉϣⲱⲡⲉⲙⲙⲟⲛⲡⲏⲣⲡⲛⲁⲡⲉϩⲛϩⲱⲧⲛⲧⲉⲡⲏⲣⲡⲡⲱⲛⲉⲃⲟⲗⲛⲧⲉⲛϩⲱⲧⲧⲁⲕⲟ.ⲁⲗⲗⲁⲉϣⲁⲩⲛⲉϫⲏⲣⲡⲛⲃⲣⲣⲉⲉϩⲱⲧⲛⲃⲣⲣⲉ.
ⲁⲩⲱⲁⲥϣⲱⲡⲉϩⲛⲛⲥⲁⲃⲃⲁⲧⲟⲛⲉⲧⲣⲉϥⲙⲟⲟϣⲉⲉⲃⲟⲗϩⲛⲛⲉⲓⲱϩⲉⲉⲧⲣⲏⲧⲁⲩⲱⲛⲉϥⲙⲁⲑⲏⲧⲏⲥⲉⲩⲙⲟⲟϣⲉⲁⲩⲁⲣⲭⲓⲧⲗⲕϩⲙⲥ.
ⲛⲉⲫⲁⲣⲣⲓⲥⲁⲓⲟⲥⲇⲉⲡⲉϫⲁⲩⲛⲁϥϫⲉⲁⲛⲁⲩϫⲉⲉⲩⲣⲟⲩϩⲛⲛⲥⲁⲃⲃⲁⲧⲟⲛⲉⲟⲩⲕⲉⲝⲉⲥⲧⲓⲉⲁⲁϥ.
ⲡⲉϫⲁϥⲛⲁⲩϫⲉⲙⲡⲉⲧⲛⲟϣϥⲗⲁⲁⲩϫⲉⲛⲧⲁⲇⲁⲩⲉⲓⲇⲣⲟⲩⲛⲧⲉⲣⲉϥϩⲕⲟⲛⲧⲟϥⲙⲛⲛⲉⲧⲛⲙⲙⲁϥ
ϫⲉⲛⲁϣⲛϩⲉⲁϥⲃⲱⲕⲉϩⲟⲩⲛⲉⲡⲏⲓⲙⲡⲛⲟⲩⲧⲉϩⲓⲁⲃⲓⲁⲑⲁⲣⲡⲁⲣⲭⲓⲉⲣⲉⲩⲥⲁⲩⲱⲛⲟⲉⲓⲕⲛⲧⲉⲡⲣⲟⲑⲉⲥⲓⲥⲁϥⲟⲩⲟⲙⲟⲩⲉⲟⲩⲕⲉⲝⲉⲥⲧⲓⲛⲁϥⲉⲟⲩⲟⲙⲟⲩⲛⲥⲁⲛⲟⲩⲏⲏⲃⲁⲩⲱⲁϥϯⲛⲛⲕⲟⲟⲩⲉⲉⲧⲛⲙⲙⲁϥ.
ⲡⲉϫⲁϥⲟⲛⲛⲁⲩϫⲉⲡⲥⲁⲃⲃⲁⲧⲟⲛⲛⲧⲁϥϣⲱⲡⲉⲉⲧⲃⲉⲡⲣⲱⲙⲉ.ⲁⲩⲱⲛⲧⲁⲡⲣⲱⲙⲉϣⲱⲡⲉⲁⲛⲉⲧⲃⲉⲡⲥⲁⲃⲃⲁⲧⲟⲛ.
ϩⲱⲥⲧⲉⲡϣⲏⲣⲉⲙⲡⲣⲱⲙⲉⲡϫⲟⲉⲓⲥⲡⲉⲙⲡⲕⲉⲥⲁⲃⲃⲁⲧⲟⲛ.
ⲁⲩⲱⲁϥⲃⲱⲕⲟⲛⲉϩⲟⲩⲛⲉⲧⲥⲩⲛⲁⲅⲱⲅⲏⲛⲉⲩⲛⲟⲩⲣⲱⲙⲉⲇⲉⲙⲙⲁⲩⲉⲣⲉⲧⲉϥϭⲓϫⲙⲟⲟⲩⲧ
ⲁⲩⲱⲛⲉⲩⲡⲁⲣⲁⲧⲏⲣⲉⲓⲉⲣⲟϥϫⲉⲉⲛⲉϥⲛⲁⲑⲉⲣⲁⲡⲟⲩⲙⲙⲟϥϩⲛⲛⲥⲁⲃⲃⲁⲧⲟⲛϫⲉⲉⲩⲉⲕⲁⲧⲏⲅⲟⲣⲉⲓⲙⲙⲟϥ
ⲁⲩⲱⲡⲉϫⲁϥⲙⲡⲣⲱⲙⲉⲉⲣⲉⲧⲉϥϭⲓϫⲙⲟⲟⲩⲧϫⲉⲧⲱⲟⲩⲛⲅⲁⲙⲟⲩⲉⲧⲙⲏⲧⲉ.
ⲁⲩⲱⲡⲉϫⲁϥⲛⲁⲩϫⲉⲉⲝⲉⲥⲧⲓϩⲛⲛⲥⲁⲃⲃⲁⲧⲟⲛⲉⲣⲡⲉⲧⲛⲁⲛⲟⲩϥϫⲛⲣⲡⲉⲧϩⲟⲟⲩⲉⲧⲁⲛϩⲉⲟⲩⲯⲩⲭⲏϫⲛⲉⲙⲟⲟⲩⲧⲥ.ⲛⲧⲟⲟⲩⲇⲉⲁⲩⲕⲁⲣⲱⲟⲩ
ⲁⲩⲱⲛⲧⲉⲣⲉϥϭⲱϣⲧⲉϩⲟⲩⲛⲉϩⲣⲁⲩϩⲛⲟⲩⲟⲣⲅⲏⲉϥⲙⲟⲕϩⲛϩⲏⲧⲉϫⲙⲡⲧⲱⲙⲛϩⲏⲧⲙⲡⲉⲩϩⲏⲧⲡⲉϫⲁϥⲙⲡⲣⲱⲙⲉϫⲉⲥⲟⲩⲧⲛⲧⲉⲕϭⲓϫⲉⲃⲟⲗⲁϥⲥⲟⲩⲧⲱⲛⲥⲁⲩⲱⲁⲥⲗⲟⲛϭⲓⲧⲉϥϭⲓϫ.
ⲛⲧⲉⲣⲟⲩⲉⲓⲇⲉⲉⲃⲟⲗⲛⲧⲉⲩⲛⲟⲩⲛϭⲓⲛⲉⲫⲁⲣⲓⲥⲥⲁⲓⲟⲥⲙⲛⲛϩⲏⲣⲱⲇⲓⲁⲛⲟⲥⲁⲩϫⲓϣⲟϫⲛⲉⲉⲣⲟϥϫⲉⲕⲁⲁⲥⲉⲩⲉⲧⲁⲕⲟϥ
ⲁⲩⲱⲓⲏⲥⲟⲩⲥⲁϥⲁⲛⲁⲭⲱⲣⲉⲓⲙⲛⲛⲉϥⲙⲁⲑⲏⲧⲏⲥⲉⲃⲟⲗⲉⲧⲉⲑⲁⲗⲁⲥⲥⲁ.ⲁⲩⲱⲟⲩⲛⲟϭⲙⲙⲏⲏϣⲉⲉⲃⲟⲗϩⲛⲧⲅⲁⲗⲓⲗⲁⲓⲁⲁⲩⲟⲩⲁϩⲟⲩⲛⲥⲱϥⲙⲛⲧⲓⲟⲩⲇⲁⲓⲁ
ⲙⲛⲧϩⲓⲉⲣⲟⲥⲟⲗⲩⲙⲁⲁⲩⲱⲕⲉⲛⲟϭⲙⲙⲏⲏϣⲉⲉⲃⲟⲗϩⲛⲧⲓⲇⲟⲩⲙⲁⲓⲁⲙⲛⲡⲉⲕⲣⲟⲙⲡⲓⲟⲣⲇⲁⲛⲏⲥⲙⲛⲡⲕⲱⲧⲉⲛⲧⲩⲣⲟⲥⲙⲛⲥⲓⲇⲱⲛⲉⲩⲥⲱⲧⲙⲉⲛⲉⲧϥⲉⲓⲣⲉⲙⲙⲟⲟⲩⲁⲩⲉⲓϣⲁⲣⲟϥ
ⲁⲩⲱⲁϥϫⲟⲟⲥⲛⲛⲉϥⲙⲁⲑⲏⲧⲏⲥϫⲉⲉⲣⲉϩⲉⲛⲉϫⲏⲩⲡⲣⲟⲥⲕⲁⲣⲧⲉⲣⲉⲓⲉⲣⲟϥⲉⲧⲃⲉⲡⲙⲏⲏϣⲉϫⲉⲛⲛⲉⲩⲑⲗⲓⲃⲉⲙⲙⲟϥ
ⲛⲁϣⲉⲛⲉⲛⲧⲁϥⲧⲁⲗϭⲟⲟⲩⲅⲁⲣϩⲱⲥⲧⲉⲉⲧⲣⲉⲩϯⲡⲉⲩⲟⲩⲟⲓⲉⲣⲟϥϫⲉⲉⲩⲉϫⲱϩⲉⲣⲟϥ.ⲁⲩⲱⲛⲉⲧⲉⲙⲙⲁⲥⲧⲓⲅⲝϩⲓⲱⲟⲩ
ⲙⲛⲛⲉⲡⲛⲉⲩⲙⲁⲛⲁⲕⲁⲑⲁⲣⲧⲟⲛⲉⲩϣⲁⲛⲛⲁⲩⲉⲣⲟϥϣⲁⲩⲡⲁϩⲧⲟⲩϩⲁⲣⲁⲧϥⲛⲥⲉϫⲓϣⲕⲁⲕⲉⲃⲟⲗⲉⲩϫⲱⲙⲙⲟⲥϫⲉⲛⲧⲟⲕⲡⲉⲡϣⲏⲣⲉⲙⲡⲛⲟⲩⲧⲉ
ⲁⲩⲱⲛⲉϥⲉⲡⲓⲧⲓⲙⲁⲛⲁⲩⲉⲙⲁⲧⲉϫⲉⲛⲛⲉⲩⲟⲩⲟⲛϩϥⲉⲃⲟⲗ.
ⲁϥⲃⲱⲕⲇⲉⲉϩⲣⲁⲓⲉⲡⲧⲟⲟⲩⲁⲩⲱⲁϥⲙⲟⲩⲧⲉⲉⲛⲉⲧϥⲟⲩⲁϣⲟⲩ
ⲁϥⲛⲉϩⲙⲛⲧⲥⲛⲟⲟⲩⲥⲉⲃⲟⲗ[ⲛϩⲏⲧⲟⲩⲛⲁⲓⲛⲧⲁϥϯⲡⲓⲛⲟⲩⲛⲉⲁⲡⲟⲥⲧⲟⲗⲟⲥ]ϫⲉⲉⲩⲉϣⲱⲡⲉⲛⲙⲙⲁϥⲁⲩⲱⲛϥϫⲟⲟⲩⲥⲉⲉⲃⲟⲗⲉⲧⲁϣⲉⲟⲉⲓϣ
ⲛϥϯⲛⲁⲩⲛⲧⲉⲝⲟⲩⲥⲓⲁⲉⲛⲉϫⲇⲁⲓⲙⲱⲛⲓⲟⲛⲉⲃⲟⲗ
ⲁⲩⲱⲁϥⲧⲁϩⲟⲉⲣⲁⲧⲟⲩⲙⲡⲙⲛⲧⲥⲛⲟⲟⲩⲥⲁⲩⲱⲥⲓⲙⲱⲛⲁϥϯⲟⲩⲣⲁⲛⲉⲣⲟϥϫⲉⲡⲉⲧⲣⲟⲥ.
ⲁⲩⲱⲓⲁⲕⲱⲃⲟⲥⲡϣⲏⲣⲉⲛⲍⲉⲃⲉⲇⲁⲓⲟⲥⲙⲛⲓⲱϩⲁⲛⲏⲥⲡⲥⲟⲛⲛⲓⲁⲕⲱⲃⲟⲥ.ⲁϥϯϩⲉⲛⲣⲁⲛⲉⲣⲟⲟⲩϫⲉⲃⲟⲁⲛⲏⲣⲅⲉⲥⲉⲧⲉⲡⲁⲓⲡⲉⲛϣⲏⲣⲉⲙⲡⲉϩⲣⲟⲩⲃⲃⲁⲉⲓ.
ⲁⲩⲱⲁⲛⲇⲣⲉⲁⲥⲙⲛⲫⲓⲗⲓⲡⲡⲟⲥⲙⲛⲃⲁⲣⲑⲟⲗⲟⲙⲁⲓⲟⲥ.ⲙⲛⲙⲁⲑⲁⲓⲟⲥ.ⲙⲛⲑⲱⲙⲁⲥⲁⲩⲱⲓⲁⲕⲱⲃⲟⲥⲡϣⲏⲣⲉⲛⲁⲗⲫⲁⲓⲟⲥⲙⲛⲑⲁⲇⲇⲁⲓⲟⲥⲁⲩⲱⲥⲓⲙⲱⲛⲡⲕⲁⲛⲁⲛⲁⲓⲟⲥ
ⲙⲛⲓⲟⲩⲇⲁⲥⲡⲓⲥⲕⲁⲣⲓⲱⲧⲏⲥⲡⲉⲛⲧⲁϥⲡⲁⲣⲁⲇⲓⲇⲟⲩⲙⲙⲟϥ
ⲁⲩⲱⲁϥⲉⲓⲉϩⲟⲩⲛⲉⲡⲏⲓⲁⲡⲙⲏⲏϣⲉⲟⲛⲥⲱⲟⲩϩⲉⲣⲟϥϩⲱⲥⲧⲉⲛⲥⲉⲧⲙⲥⲣϥⲉⲉⲟⲩⲉⲙⲡⲉⲩⲟⲉⲓⲕ
ⲛⲧⲉⲣⲟⲩⲥⲱⲧⲙⲇⲉⲛϭⲓⲛⲉϥⲣⲱⲙⲉⲁⲩⲉⲓⲉⲃⲟⲗⲉⲁⲙⲁϩⲧⲉⲙⲙⲟϥⲛⲉⲩϫⲱⲅⲁⲣⲙⲙⲟⲥϫⲉⲁⲡⲉϥϩⲏⲧⲡⲱϣⲥ.
ⲁⲩⲱⲛⲉⲅⲣⲁⲙⲙⲁⲧⲉⲩⲥⲛⲧⲁⲩⲉⲓⲉⲃⲟⲗϩⲛⲧϩⲓⲉⲣⲟⲥⲟⲗⲩⲙⲁⲛⲉⲩϫⲱⲙⲙⲟⲥϫⲉⲉⲣⲉⲃⲉⲉⲗⲍⲉⲃⲟⲩⲗⲛⲙⲙⲁϥⲁⲩⲱϩⲙⲡⲁⲣⲭⲱⲛⲛⲛⲇⲁⲓⲙⲱⲛⲓⲟⲛⲉϥⲛⲉϫⲇⲁⲓⲙⲱⲛⲓⲟⲛⲉⲃⲟⲗ
ⲁϥⲙⲟⲩⲧⲉⲇⲉⲉⲣⲟⲟⲩⲁϥϣⲁϫⲉⲛⲙⲙⲁⲩϩⲛϩⲉⲛⲡⲁⲣⲁⲃⲟⲗⲏⲉϥϫⲱⲙⲙⲟⲥϫⲉⲛⲁϣⲛϩⲉⲡⲥⲁⲧⲁⲛⲁⲥϥⲛⲁⲛⲉϫⲡⲥⲁⲧⲁⲛⲁⲥⲉⲃⲟⲗ
ⲁⲩⲱⲉⲣϣⲁⲛⲟⲩⲙⲛⲧⲣⲣⲟⲡⲱⲣϫⲉⲛⲉⲥⲉⲣⲏⲩⲛⲥⲛⲁϣⲁϩⲉⲁⲛⲉⲣⲁⲧⲥⲛϭⲓⲧⲙⲛⲧⲣⲣⲟⲉⲧⲙⲙⲁⲩ.
ⲁⲩⲱⲉⲣϣⲁⲛⲟⲩⲏⲓⲡⲱⲣϫⲉⲛⲉϥⲉⲣⲏⲩⲛⲛⲉϣⲡⲏⲓⲉⲧⲙⲙⲁⲩⲁϩⲉⲣⲁⲧϥ.
ⲁⲩⲱⲉϣϫⲉⲡⲥⲁⲧⲁⲛⲁⲥⲁϥⲧⲱⲟⲩⲛⲛⲧⲟϥⲉϫⲱϥⲁⲩⲱⲁϥⲡⲱⲣϫⲛⲛⲉϥϣⲁϩⲉⲣⲁⲧϥ.ⲁⲗⲗⲁⲁⲧⲉϥϩⲁⲏϣⲱⲡⲉ.
ⲁⲗⲗⲁⲙⲛⲗⲁⲁⲩⲛⲁϣⲃⲱⲕⲉϩⲟⲩⲛⲉⲡⲏⲓⲙⲡϫⲱⲱⲣⲉⲛϥⲧⲱⲣⲡⲛⲛⲉϥϩⲛⲁⲟⲩⲉϥⲧⲙⲙⲟⲩⲣⲛϣⲟⲣⲡⲙⲡϫⲱⲱⲣ.ⲁⲩⲱⲧⲟⲧⲉⲛϥⲧⲱⲣⲡⲙⲡⲉϥⲏⲓ.
ϩⲁⲙⲏⲛϯϫⲱⲙⲙⲟⲥⲛⲏⲧⲛϫⲉⲛⲟⲃⲉⲛⲓⲙϩⲓⲟⲩⲁⲛⲓⲙⲉⲧⲟⲩⲛⲁϫⲟⲟⲩⲛϭⲓⲛϣⲏⲣⲉⲛⲛⲣⲱⲙⲉⲥⲉⲛⲁⲕⲁⲁⲩⲛⲁⲩⲉⲃⲟⲗ
ⲡⲉⲧⲛⲁϫⲓⲟⲩⲁⲇⲉⲉⲡⲉⲡⲛⲉⲩⲙⲁⲉⲧⲟⲩⲁⲁⲃⲙⲙⲛⲧϥⲕⲱⲉⲃⲟⲗϣⲁⲉⲛⲉϩⲁⲗⲗⲁϥϭⲏⲡⲉⲩⲛⲟⲃⲉϣⲁⲉⲛⲉϩ.
ⲉⲃⲟⲗϫⲉⲥⲉϫⲱⲙⲙⲟⲥϫⲉⲟⲩⲡⲛⲉⲩⲙⲁⲛⲁⲕⲁⲑⲁⲣⲧⲟⲛⲛⲙⲙⲁϥ.
ⲁⲩⲱⲁⲩⲉⲓⲛϭⲓⲧⲉϥⲙⲁⲁⲩⲙⲛⲛⲉϥⲥⲛⲏⲩⲁⲩⲁϩⲉⲣⲁⲧⲟⲩϩⲓⲃⲟⲗⲁⲩⲱⲁⲩϫⲟⲟⲩⲛⲁϥⲉϩⲟⲩⲛⲉⲩⲙⲟⲩⲧⲉⲉⲣⲟϥ
ⲁⲩⲱⲛⲉϥϩⲙⲟⲟⲥϩⲙⲡⲉϥⲕⲱⲧⲉⲛϭⲓⲟⲩⲙⲏⲏϣⲉⲡⲉϫⲁⲩⲇⲉⲛⲁⲩϫⲉⲉⲓⲥⲧⲉⲕⲙⲁⲁⲩⲙⲛⲛⲉⲕⲥⲛⲏⲩⲥⲉⲕⲱⲧⲉⲛⲥⲱⲕϩⲓⲃⲟⲗ
ⲁϥⲟⲩⲱϣⲃⲇⲉⲉϥϫⲱⲙⲙⲟⲥⲛⲁⲩϫⲉⲛⲓⲙⲧⲉⲧⲁⲙⲁⲁⲩⲁⲩⲱⲛⲓⲙⲛⲉⲛⲁⲥⲛⲏⲩ
ⲁϥϭⲱϣⲧⲉⲛⲉⲧⲙⲡⲉϥⲕⲱⲧⲉⲉⲧϩⲙⲟⲟⲥϩⲁϩⲧⲏϥ.ⲡⲉϫⲁϥϫⲉⲉⲓⲥⲧⲁⲙⲁⲁⲩⲁⲩⲱⲛⲁⲥⲛⲏⲩ.
ⲡⲉⲧⲛⲁⲉⲓⲣⲉⲅⲁⲣⲙⲡⲟⲩⲱϣⲙⲡⲛⲟⲩⲧⲉ.ⲡⲁⲓⲡⲉⲡⲁⲥⲟⲛⲁⲩⲱⲧⲁⲥⲱⲛⲉⲁⲩⲱⲧⲁⲙⲁⲁⲩ.
ⲁϥⲁⲣⲭⲉⲥⲑⲁⲓⲟⲛⲉϯⲥⲃⲱϩⲁⲧⲉⲑⲁⲗⲁⲥⲥⲁ.ⲁⲩⲱⲁⲩⲛⲟϭⲙⲙⲏⲏϣⲉⲥⲱⲟⲩϩⲉⲣⲟϥϩⲱⲥⲧⲉⲉⲧⲣⲉϥⲁⲗⲉⲉⲡϫⲟⲉⲓⲛϥϩⲙⲟⲟⲥϩⲛⲧⲉⲑⲁⲗⲁⲥⲥⲁ.ⲁⲩⲱⲡⲙⲏⲏϣⲉⲧⲏⲣϥⲛⲉϥⲁϩⲉⲣⲁⲧϥϩⲓⲡⲉⲕⲣⲟⲛⲧⲉⲑⲁⲗⲁⲥⲥⲁ
ⲁϥϯⲥⲃⲱⲇⲉⲛⲁⲩⲉⲙⲁⲧⲉϩⲛϩⲉⲛⲡⲁⲣⲁⲃⲟⲗⲏⲁⲩⲱⲛⲉϥϫⲱⲙⲙⲟⲥⲛⲁⲩϩⲛⲧⲉϥⲥⲃⲱ
ϫⲉⲥⲱⲧⲙⲉⲓⲥϩⲏⲏⲧⲉⲁϥⲉⲓⲉⲃⲟⲗⲛϭⲓⲡⲉⲧϫⲟⲉⲧϫⲟ.
ⲁⲩⲱⲛⲧⲉⲣⲉϥϫⲟⲟⲩⲁⲙⲉⲛⲁϥϩⲉϩⲁⲧⲉⲧⲉϩⲓⲏⲁⲩⲱⲁⲩⲉⲓⲛϭⲓⲛϩⲁⲗⲁⲧⲉⲁⲩⲟⲙⲟⲩ
ⲕⲉⲩⲁⲇⲉⲁϥϩⲉⲉϩⲣⲁⲓⲉϫⲛⲧⲡⲉⲧⲣⲁⲡⲙⲁⲉⲧⲉⲙⲙⲛϩⲁϩⲛⲕⲁϩⲛϩⲏⲧϥⲁⲩⲱⲛⲧⲉⲩⲛⲟⲩⲁⲩϯⲟⲩⲱⲉϩⲣⲁⲓⲉⲧⲃⲉϫⲉⲙⲛϩⲁϩⲛⲕⲁϩϩⲁⲣⲟⲟⲩ
ⲁⲩⲱⲛⲧⲉⲣⲉⲡⲣⲏϣⲁⲁⲩϩⲱϭⲃⲁⲩⲱⲉⲧⲃⲉϫⲉⲙⲡⲟⲩϫⲉⲛⲟⲩⲛⲉⲉⲃⲟⲗⲁⲩϣⲟⲟⲩⲉ
ⲕⲉⲩⲁⲁϥϩⲉⲉϩⲣⲁⲓⲉϫⲛⲛϣⲟⲛⲧⲉⲁⲩⲱⲁⲩⲉⲓⲉϩⲣⲁⲓⲛϭⲓⲛϣⲟⲛⲧⲉⲁⲩⲟϭⲧⲟⲩⲁⲩⲱⲙⲡⲟⲩϯⲕⲁⲣⲡⲟⲥ
ϩⲉⲛⲕⲟⲟⲩⲉⲁⲩϩⲉⲉϫⲙⲡⲕⲁϩⲉⲧⲛⲁⲛⲟⲩϥⲁⲩⲱⲁⲩⲉⲓⲉϩⲣⲁⲓⲁⲩⲁⲩⲝⲁⲛⲉⲁⲩϯⲕⲁⲣⲡⲟⲥⲉⲙⲁⲁⲃⲁⲩⲱⲉⲥⲉⲁⲩⲱⲉϣⲉ.
ⲛⲉϥϫⲱⲇⲉⲙⲙⲟⲥⲛⲁⲩϫⲉⲡⲉⲧⲉⲩⲛⲧϥⲙⲁⲁϫⲉⲙⲙⲁⲩⲉⲥⲱⲧⲙⲙⲁⲣⲉϥⲥⲱⲧⲙ.
ⲛⲧⲉⲣⲉϥⲕⲁⲡⲙⲏⲏϣⲉⲇⲉⲁⲩϫⲛⲟⲩϥⲛϭⲓⲛⲉⲧⲛⲙⲙⲁϥⲛⲙⲡⲙⲛⲧⲥⲛⲟⲟⲩⲥⲉⲛⲡⲁⲣⲁⲃⲟⲗⲏ
ⲡⲉϫⲁϥⲛⲁⲩ.ϫⲉⲛⲧⲱⲧⲛⲛⲧⲁⲩϯⲛⲏⲧⲛⲙⲡⲙⲩⲥⲧⲏⲣⲓⲟⲛⲛⲧⲙⲛⲧⲣⲣⲟⲙⲡⲛⲟⲩⲧⲉⲛⲏⲇⲉⲉⲧϩⲓⲃⲟⲗⲉⲩⲛⲁϫⲓϩⲱⲃⲛⲓⲙⲉⲣⲟⲟⲩϩⲛϩⲉⲛⲡⲁⲣⲁⲃⲟⲗⲏ
ϫⲉⲕⲁⲁⲥⲉⲩⲛⲁⲩⲉⲩⲉⲛⲁⲩⲁⲩⲱⲛⲥⲉⲧⲙⲛⲁⲩⲁⲩⲱⲉⲩⲥⲱⲧⲙⲉⲩⲉⲥⲱⲧⲙⲛⲥⲉⲧⲙⲛⲟⲉⲓ.ⲙⲏⲡⲱⲥⲛⲥⲉⲕⲟⲧⲟⲩⲛⲥⲉⲕⲱⲛⲁⲩⲉⲃⲟⲗ.
ⲁⲩⲱⲡⲉϫⲁϥⲛⲁⲩϫⲉⲛⲧⲉⲧⲛⲥⲟⲟⲩⲛⲁⲛⲛⲧⲉⲓⲡⲁⲣⲁⲃⲟⲗⲏ.ⲁⲩⲱⲡⲱⲥⲛⲕⲉⲡⲁⲣⲁⲃⲟⲗⲏⲧⲏⲣⲟⲩⲧⲉⲧⲛⲁⲥⲟⲩⲱⲛⲟⲩ
ⲡⲉⲧϫⲟⲉϥϫⲟⲙⲡϣⲁϫⲉ.
ⲛⲁⲓⲇⲉⲛⲉⲉⲧϩⲁⲧⲉⲧⲉϩⲓⲏⲙⲡⲙⲁⲉϣⲁⲩϫⲉⲡϣⲁϫⲉⲛϩⲏⲧϥ.ⲁⲩⲱⲉϣⲁⲩⲥⲱⲧⲙⲛⲧⲉⲩⲛⲟⲩϣⲁϥⲉⲓⲛϭⲓⲡⲥⲁⲧⲁⲛⲁⲥⲛϥϥⲓⲡϣⲁϫⲉⲉⲛⲧⲁⲩϫⲟϥⲛϩⲏⲧⲟⲩ
ⲁⲩⲱⲛⲁⲓϩⲱⲟⲩⲛⲉⲛⲧⲁⲩϫⲟⲟⲩϩⲓϫⲛⲙⲙⲁⲙⲡⲉⲧⲣⲁⲉϣⲁⲩⲥⲱⲧⲙⲉⲡϣⲁϫⲉⲛⲧⲉⲩⲛⲟⲩϣⲁⲩϫⲓⲧϥϩⲛⲟⲩⲣⲁϣⲉ
ⲙⲙⲛⲛⲟⲩⲛⲉⲇⲉϩⲣⲁⲓⲛϩⲏⲧⲟⲩⲁⲗⲗⲁϩⲉⲛⲡⲣⲟⲥⲟⲩⲟⲉⲓϣⲛⲉⲉⲣϣⲁⲛⲟⲩⲑⲗⲓⲯⲓⲥⲇⲉϣⲱⲡⲉⲏⲟⲩⲇⲓⲱⲅⲙⲟⲥⲉⲧⲃⲉⲡϣⲁϫⲉⲛⲧⲉⲩⲛⲟⲩϣⲁⲩⲥⲕⲁⲛⲇⲁⲗⲓⲍⲉ.
ⲁⲩⲱϩⲉⲛⲕⲟⲟⲩⲉⲛⲉⲛⲧⲁⲩϫⲟⲟⲩⲉϩⲣⲁⲓⲉⲛϣⲟⲛⲧⲉⲉⲧⲉⲛⲁⲓⲛⲉⲛⲧⲁⲩⲥⲱⲧⲙⲉⲡϣⲁϫⲉ
ⲁⲩⲱⲡⲣⲟⲟⲩϣⲙⲡⲁⲓⲱⲛⲛⲙⲧⲁⲡⲁⲧⲏⲛⲧⲙⲛⲧⲣⲙⲙⲁⲟⲁⲩⲱⲛⲕⲉⲉⲡⲓⲑⲩⲙⲓⲁⲉⲧⲃⲏⲕⲉϩⲟⲩⲛⲉⲣⲟⲟⲩⲥⲉⲱϭⲧⲙⲡϣⲁϫⲉⲁⲩⲱⲛϥϯⲕⲁⲣⲡⲟⲥⲁⲛⲉⲃⲟⲗ
ⲁⲩⲱⲛⲏⲛⲉⲛⲧⲁⲩϫⲟⲟⲩⲉϫⲙⲡⲕⲁϩⲉⲧⲛⲁⲛⲟⲩϥⲉⲩⲥⲱⲧⲙⲉⲡϣⲁϫⲉⲥⲉϣⲱⲡⲙⲙⲟϥⲉⲣⲟⲟⲩⲁⲩⲱⲥⲉⲧⲁⲩⲉⲕⲁⲣⲡⲟⲥⲉⲃⲟⲗϩⲛⲙⲁⲁⲃⲁⲩⲱϩⲛⲥⲉⲁⲩⲱϩⲛϣⲉ.
ⲡⲉϫⲁϥⲇⲉⲛⲁⲩϫⲉⲙⲏⲉⲣⲉⲡϩⲏⲃⲥⲛⲁⲉⲓϫⲉⲉⲩⲉⲕⲁⲁϥϩⲁⲟⲩϣⲓ.ⲏϩⲁⲟⲩϭⲗⲟϭⲙⲏⲛⲉⲩⲛⲁⲕⲁⲁϥⲁⲛϩⲓϫⲛⲧⲗⲩⲭⲛⲓⲁ.
ⲙⲙⲛⲡⲉⲧϩⲟⲃⲥⲅⲁⲣⲉⲛⲥⲉⲛⲁϭⲟⲗⲡϥⲁⲛⲉⲃⲟⲗ.ⲟⲩⲇⲉⲙⲙⲛⲡⲉⲧϩⲏⲡⲉⲛϥⲛⲁⲟⲩⲱⲛϩⲁⲛⲉⲃⲟⲗ.
ⲡⲉⲧⲉⲩⲛⲧϥⲙⲁⲁϫⲉⲙⲙⲁⲩⲉⲥⲱⲧⲙⲙⲁⲣⲉϥⲥⲱⲧⲙ
ⲁⲩⲱⲛⲉϥϫⲱⲙⲙⲟⲥϫⲉϯϩⲧⲏⲧⲛϫⲉⲟⲩⲡⲉⲧⲧⲉⲧⲛⲥⲱⲧⲙⲉⲣⲟϥ.ϩⲙⲡϣⲓⲉⲧⲉⲧⲛⲁϣⲓⲙⲙⲟϥⲥⲉⲛⲁϣⲓⲛⲏⲧⲛⲛϩⲏⲧϥ.
ⲡⲉⲧⲉⲩⲛⲧⲁϥⲅⲁⲣⲥⲉⲛⲁϯⲛⲁϥ.ⲁⲩⲱⲡⲉⲧⲉⲙⲛⲧⲁϥⲁⲩⲱⲡⲉⲧⲉⲩⲛⲧⲁϥⲥϥⲥⲉⲛⲁϥⲓⲧϥⲛⲧⲟⲟⲧϥ.
ⲛⲉϥϫⲱⲇⲉⲙⲙⲟⲥⲛⲁⲩϫⲉⲧⲁⲓⲧⲉⲧϩⲉⲛⲧⲙⲛⲧⲣⲣⲟⲙⲡⲛⲟⲩⲧⲉⲉⲥⲟⲛⲧϩⲉⲛⲟⲩⲣⲱⲙⲉⲉϥϣⲁⲛⲛⲟⲩϫⲉⲙⲡⲉϥϭⲣⲟϭⲉϩⲣⲁⲓⲉⲡⲉϥⲕⲁϩ.
ⲁⲩⲱⲛϥⲛⲕⲟⲧⲕⲛϥⲧⲱⲟⲩⲛⲛⲧⲉⲩϣⲏⲙⲛⲡⲉϩⲟⲟⲩϣⲁⲣⲉⲡⲉϭⲣⲟϭϯⲟⲩⲱⲛϥⲣⲛⲟϭⲉⲛϥⲥⲟⲟⲩⲛⲁⲛⲛⲧⲟϥⲛⲧϩⲉ
ⲡⲕⲁϩϣⲁϥϯⲟⲩⲱⲉϩⲣⲁⲓⲙⲁⲩⲁⲁϥϣⲟⲣⲡⲙⲉⲛⲛⲟⲩⲭⲟⲣⲧⲟⲥⲙⲛⲛⲥⲱϥⲟⲩϩⲙⲥⲁⲩⲱⲟⲩⲥⲟⲩⲟⲉϥⲙⲉϩϩⲙⲡϩⲙⲥ
ⲉⲣϣⲁⲛⲡⲕⲁⲣⲡⲟⲥⲇⲉⲡⲱϩⲛⲧⲉⲩⲛⲟⲩϣⲁϥⲛⲡⲟϩⲥϫⲉⲁⲡⲧⲏⲙⲡⲱϩⲥϣⲱⲡⲉ
ⲁⲩⲱⲛⲉϥϫⲱⲙⲙⲟⲥϫⲉⲉⲓⲛⲁⲧⲛⲧⲛⲧⲙⲛⲧⲣⲣⲟⲙⲡⲛⲟⲩⲧⲉⲉⲟⲩ.ⲏⲉⲛⲛⲁⲕⲁⲁⲥⲉϩⲣⲁⲓϩⲛⲁϣⲙⲡⲁⲣⲁⲃⲟⲗⲏ
ⲉⲛⲛⲁⲕⲁⲁⲥⲛⲧϩⲉⲛⲟⲩⲃⲗⲃⲓⲗⲉⲛϣⲗⲧⲙⲉⲩϣⲁⲛϫⲟⲥⲉϩⲣⲁⲓⲉⲡⲕⲁϩⲉⲥⲥⲟⲃⲕⲙⲉⲛⲉⲛⲉϭⲣⲱϭⲧⲏⲣⲟⲩⲉⲧϩⲓϫⲙⲡⲕⲁϩ
ⲁⲩⲱⲉⲩϣⲁⲛϫⲟⲥϣⲁⲥⲉⲓⲉϩⲣⲁⲓⲛⲥϫⲓⲥⲉⲉⲛⲟⲩⲟⲟⲧⲉⲧⲏⲣⲟⲩⲛⲥⲧⲁⲩⲟⲉⲃⲟⲗⲛϩⲉⲛⲛⲟϭⲛⲕⲗⲁⲇⲟⲥϩⲱⲥⲧⲉⲛⲥⲉϣⲟⲩⲱϩϩⲁⲧⲉⲥϩⲁⲉⲓⲃⲉⲥⲛϭⲓⲛϩⲁⲗⲁⲧⲉⲛⲧⲡⲉ
ⲁⲩⲱϩⲛⲛⲁⲓⲥⲙⲟⲧⲙⲡⲁⲣⲁⲃⲟⲗⲏⲧⲏⲣⲟⲩⲛⲉϥϫⲱⲉⲣⲟⲟⲩⲙⲡϣⲁϫⲉⲕⲁⲧⲁⲧϩⲉⲉⲧⲟⲩⲛⲁϣⲥⲱⲧⲙ
ⲁϫⲛⲡⲁⲣⲁⲃⲟⲗⲏⲇⲉⲙⲉϥϣⲁϫⲉⲛⲙⲙⲁⲩⲛⲥⲁⲩⲥⲁⲇⲉϣⲁϥⲃⲟⲗⲟⲩⲧⲏⲣⲟⲩⲉⲛⲉϥⲙⲁⲑⲏⲧⲏⲥ.
ⲁⲩⲱⲡⲉϫⲁϥⲛⲁⲩϩⲙⲡⲉϩⲟⲟⲩⲉⲧⲙⲙⲁⲩⲛⲧⲉⲣⲉⲣⲟⲩϩⲉϣⲱⲡⲉϫⲉⲙⲁⲣⲟⲛⲉⲡⲉⲓⲕⲣⲟ
ⲁⲩⲕⲁⲡⲙⲏⲏϣⲉϭⲉⲁⲩⲧⲁⲗⲟϥⲉⲡϫⲟⲉⲓⲛⲧϩⲉⲉⲧϥⲛϩⲏⲧⲥⲁϩⲉⲛⲕⲉⲉϫⲏⲩⲥϭⲏⲣⲛⲙⲙⲁϥ.
ⲁⲩⲱⲁⲩⲛⲟϭⲛϩⲁⲧⲏⲩϣⲱⲡⲉⲁⲛϩⲟⲉⲓⲙϥⲱϭⲉⲉⲡϫⲟⲉⲓϩⲱⲥⲧⲉⲉⲟⲙⲥϥ.
ⲛⲧⲟϥⲇⲉⲛⲉϥϩⲓⲡⲁϩⲟⲩⲙⲡϫⲟⲉⲓⲉϥⲛⲕⲟⲧⲕϩⲓϫⲛⲟⲩϣⲟⲧⲁⲩⲱⲁⲩⲛⲉϩⲥⲉⲙⲙⲟϥⲉⲩϫⲱⲙⲙⲟⲥⲛⲁϥ.ϫⲉⲡⲥⲁϩⲛⲅⲟⲁⲛⲡⲉⲣⲣⲟⲟⲩϣϫⲉⲧⲛⲛⲁⲙⲟⲩ
ⲁϥⲧⲱⲟⲩⲛϥⲇⲉⲁϥⲉⲡⲓⲧⲓⲙⲁⲙⲡⲧⲏⲩⲁⲩⲱⲡⲉϫⲁϥⲛⲧⲉⲑⲁⲗⲁⲥⲥⲁϫⲉⲕⲁⲣⲱⲛⲧⲉϣⲧⲙⲣⲱⲁⲩⲱⲁⲡⲧⲏⲩϩⲣⲏϭⲁⲩⲛⲟϭⲛϫⲁⲙⲏϣⲱⲡⲉ.
ⲁⲩⲱⲡⲉϫⲁϥⲛⲁⲩϫⲉⲁϩⲣⲱⲧⲛⲧⲉⲧⲛⲟⲛϭⲁⲃϩⲏⲧⲙⲡⲁⲧⲉⲧⲛⲕⲁⲡⲓⲥⲧⲓⲥⲛⲏⲧⲛ.
ⲁⲩⲱⲁⲩⲣϩⲟⲧⲉϩⲛⲟⲩⲛⲟϭⲛϩⲟⲧⲉⲉⲩϫⲱⲙⲙⲟⲥⲛⲛⲉⲩⲉⲣⲏⲩϫⲉⲟⲩⲁϣⲙⲙⲓⲛⲉⲡⲉⲡⲁⲓϫⲉⲡⲕⲉⲧⲏⲩⲛⲙⲧⲉⲑⲁⲗⲁⲥⲥⲁⲥⲱⲧⲙⲛⲥⲱϥ.
ⲁⲛⲟⲕϩⲱⲛⲁⲥⲛⲏⲩⲙⲡⲓϣϭⲙϭⲟⲙⲉϣⲁϫⲉⲛⲙⲙⲏⲧⲛϩⲱⲥⲡⲛⲉⲩⲙⲁⲧⲓⲕⲟⲥ.ⲁⲗⲗⲁϩⲱⲥⲥⲁⲣⲕⲓⲕⲟⲥϩⲱⲥⲕⲟⲩⲓϩⲙⲡⲉⲭⲣⲓⲥⲧⲟⲥ.
ⲁⲓⲧⲥⲉⲧⲛⲉⲣⲱⲧⲉⲛⲟⲩϩⲣⲉⲁⲛ.ⲛⲉⲙⲡⲁⲧⲉⲧⲛⲉϣϭⲙϭⲟⲙⲅⲁⲣⲡⲉ.ⲁⲗⲗⲁⲧⲉⲛⲟⲩⲟⲛⲉⲙⲡⲁⲧⲉⲧⲛⲉϣϭⲙϭⲟⲙ.
ⲉⲧⲓⲅⲁⲣⲛⲧⲉⲧⲛϩⲉⲛⲥⲁⲣⲕⲓⲕⲟⲥϩⲟⲡⲟⲩⲅⲁⲣⲟⲩⲛⲕⲱϩϩⲓϯⲧⲱⲛⲛϩⲏⲧⲧⲏⲩⲧⲛ.ⲙⲏⲛⲧⲉⲧⲛϩⲉⲛⲥⲁⲣⲕⲓⲕⲟⲥⲁⲛ.ⲁⲩⲱⲉⲧⲉⲧⲛⲙⲟⲟϣⲉⲕⲁⲧⲁⲣⲱⲙⲉ.
ϩⲟⲧⲁⲛⲅⲁⲣⲉⲣϣⲁⲛⲟⲩⲁϫⲟⲟⲥϫⲉⲁⲛⲟⲕⲙⲉⲛⲁⲛⲅⲡⲁⲡⲁⲩⲗⲟⲥ.ⲕⲉⲟⲩⲁⲇⲉϫⲉⲁⲛⲅⲡⲁⲁⲡⲟⲗⲗⲱ.ⲙⲏⲛⲧⲉⲧⲛϩⲉⲛⲣⲱⲙⲉⲁⲛ.
ⲟⲩϭⲉⲡⲉⲁⲡⲟⲗⲗⲱⲟⲩⲇⲉⲡⲉⲡⲁⲩⲗⲟⲥⲁⲗⲗⲁϩⲉⲛⲇⲓⲁⲕⲱⲛⲛⲉⲉⲁⲧⲉⲧⲛⲡⲓⲥⲧⲉⲩⲉⲉⲃⲟⲗϩⲓⲧⲟⲟⲧⲟⲩⲁⲩⲱⲡⲟⲩⲁⲡⲟⲩⲁⲛⲧϩⲉⲉⲛⲧⲁⲡϫⲟⲉⲓⲥϯⲛⲁϥ.
ⲁⲛⲟⲕⲁⲓⲧⲱϭⲉⲁⲡⲟⲗⲗⲱⲡⲉⲛⲧⲁϥⲧⲥⲟ.ⲁⲗⲗⲁⲡⲛⲟⲩⲧⲉⲡⲉⲛⲧⲁϥⲁⲩⲝⲁⲛⲉ.
ϩⲱⲥⲧⲉϭⲉⲙⲡⲁⲡⲉⲧⲧⲱϭⲉⲁⲛⲡⲉⲟⲩⲇⲉⲙⲡⲁⲡⲉⲧⲧⲥⲟⲁⲛⲡⲉ.ⲁⲗⲗⲁⲡⲛⲟⲩⲧⲉⲡⲉⲉⲧⲁⲩⲝⲁⲛⲉ.
ⲡⲉⲧⲧⲱϭⲉⲇⲉⲙⲛⲡⲉⲧⲧⲥⲟⲟⲩⲁⲛⲉ.ⲡⲟⲩⲁⲇⲉⲡⲟⲩⲁⲛⲁϫⲓⲙⲡⲉϥⲃⲉⲕⲉⲕⲁⲧⲁⲡⲉϥϩⲓⲥⲉ.
ⲁⲛⲟⲛϩⲉⲛϣⲃⲣⲣϩⲱⲃⲅⲁⲣⲛⲧⲉⲡⲛⲟⲩⲧⲉⲟⲩⲙⲁⲛⲟⲩⲟⲉⲓⲉⲛⲧⲉⲡⲛⲟⲩⲧⲉⲡⲉ.ⲛⲧⲉⲧⲛⲟⲩⲕⲱⲧⲛⲧⲉⲡⲛⲟⲩⲧⲉ.
ⲕⲁⲧⲁⲡⲉϩⲙⲟⲧⲛⲧⲉⲡⲛⲟⲩⲧⲉⲉⲛⲧⲁⲩⲧⲁⲁϥⲛⲁⲓϩⲱⲥⲥⲟⲫⲟⲥⲛⲁⲣⲭⲓⲧⲉⲕⲧⲱⲛ.ⲁⲓⲕⲱⲉϩⲣⲁⲓⲛⲧⲥⲛⲧⲉⲟⲩⲛϭⲉⲇⲉⲕⲱⲧⲉϫⲱⲥ.ⲡⲟⲩⲁⲇⲉⲡⲟⲩⲁⲙⲁⲣⲉϥϭⲱϣⲧϫⲉⲉϥⲕⲱⲧⲛⲁϣⲛϩⲉ.
ⲙⲛϭⲟⲙⲅⲁⲣⲛⲗⲁⲁⲩⲉⲕⲁⲕⲉⲥⲛⲧⲉⲉϩⲣⲁⲓⲡⲁⲣⲁⲧⲉⲧⲕⲏⲉϩⲣⲁⲓⲉⲧⲉⲡⲁⲓⲡⲉⲓⲏⲥⲟⲩⲥⲡⲉⲭⲣⲓⲥⲧⲟⲥ.
ⲉϣϫⲉⲟⲩⲛⲟⲩⲁⲇⲉⲛⲁⲕⲱⲧⲉϫⲛⲧⲉⲓⲥⲛⲧⲉⲟⲩⲛⲟⲩⲃⲟⲩϩⲁⲧϩⲉⲛⲉⲛⲉⲙⲙⲉϩⲉⲛϣⲉⲟⲩⲭⲟⲣⲧⲟⲥⲟⲩⲣⲟⲟⲩⲉ.
ⲡϩⲱⲃⲙⲡⲟⲩⲁⲡⲟⲩⲁⲛⲁⲟⲩⲱⲛϩⲉⲃⲟⲗⲡⲉϩⲟⲟⲩⲅⲁⲣⲛⲁⲟⲩⲟⲛϩϥⲉⲃⲟⲗϫⲉⲉϥⲛⲁϭⲱⲗⲡⲉⲃⲟⲗϩⲛⲧⲥⲁⲧⲉⲁⲩⲱⲡϩⲱⲃⲙⲡⲟⲩⲁⲡⲟⲩⲁⲛⲧϩⲉⲉⲧϥⲟⲙⲙⲟⲥⲡⲕⲱϩⲧⲡⲉⲧⲛⲁⲇⲟⲕⲓⲙⲁⲍⲉⲙⲙⲟϥ.
ⲡⲉⲧⲉⲣⲉⲡⲉϥϩⲱⲃⲛⲁϭⲱⲡⲁⲓⲉⲛⲧⲁϥⲕⲟⲧϥϥⲛⲁϫⲓⲛⲟⲩⲃⲉⲕⲉ.
ⲡⲉⲧⲉⲣⲉⲡⲉϥϩⲱⲃⲛⲁⲣⲱⲕϩϥⲛⲁϯⲟⲥⲉ.ⲛⲧⲟϥⲇⲉϥⲛⲁⲟⲩϫⲁⲓ.ⲛⲧⲉⲓϩⲉⲇⲉϩⲱⲥⲉⲃⲟⲗϩⲓⲧⲙⲡⲕⲱϩⲧ.
ⲛⲧⲉⲧⲛⲥⲟⲟⲩⲛⲁⲛϫⲉⲛⲧⲉⲧⲛⲡⲣⲡⲉⲙⲡⲛⲟⲩⲧⲉ.ⲁⲩⲱⲡⲉⲡⲛⲉⲩⲙⲁⲙⲡⲛⲟⲩⲧⲉⲟⲩⲏϩⲛϩⲏⲧⲧⲏⲩⲧⲛ.
ⲡⲉⲧⲛⲁⲥⲱⲱϥⲙⲡⲣⲡⲉⲙⲡⲛⲟⲩⲧⲉⲡⲁⲓⲡⲛⲟⲩⲧⲉⲛⲁⲧⲁⲕⲟϥⲡⲣⲡⲉⲅⲁⲣⲙⲡⲛⲟⲩⲧⲉⲟⲩⲁⲁⲃⲉⲧⲉⲛⲧⲱⲧⲛⲡⲉ.
ⲙⲡⲣⲧⲣⲉⲗⲁⲁⲩⲉⲝⲁⲡⲁⲧⲁⲙⲙⲟϥ.ⲡⲉⲧϫⲱⲙⲙⲟⲥϫⲉⲁⲛⲅⲟⲩⲥⲟⲫⲟⲥⲛϩⲏⲧⲧⲏⲩⲧⲛⲙⲁⲣⲉϥⲣⲥⲟϭϩⲙⲡⲉⲓⲁⲓⲱⲛϫⲉⲕⲁⲁⲥⲉϥⲉϣⲱⲡⲉⲛⲥⲟⲫⲟⲥ.
ⲧⲥⲟⲫⲓⲁⲅⲁⲣⲙⲡⲉⲓⲕⲟⲥⲙⲟⲥⲟⲩⲙⲛⲧⲥⲟϭⲧⲉⲛⲛⲁϩⲣⲙⲡⲛⲟⲩⲧⲉ.ϥⲥⲏϩⲅⲁⲣϫⲉⲡⲉⲧϭⲱⲡⲉⲛⲛⲥⲟⲫⲟⲥϩⲛⲛⲉⲩⲕⲟⲧⲥ.
ⲁⲩⲱⲟⲛϫⲉⲡϫⲟⲉⲓⲥⲥⲟⲟⲩⲛⲛⲙⲙⲟⲕⲙⲉⲕⲛⲛⲥⲟⲫⲟⲥϫⲉⲥⲉϣⲟⲩⲉⲓⲧ
ϩⲱⲥⲧⲉⲙⲡⲣⲧⲣⲉⲗⲁⲁⲩϣⲟⲩϣⲟⲩⲙⲙⲟϥϩⲛⲛⲣⲱⲙⲉ
ⲡⲧⲏⲣϥⲅⲁⲣⲡⲱⲧⲛⲡⲉⲉⲓⲧⲉⲡⲁⲩⲗⲟⲥⲉⲓⲧⲉⲁⲡⲟⲗⲗⲱⲉⲓⲧⲉⲕⲏⲫⲁⲥⲉⲓⲧⲉⲕⲟⲥⲙⲟⲥⲉⲓⲧⲉⲱⲛϩⲉⲓⲧⲉⲙⲟⲩⲉⲓⲧⲉⲛⲉⲧϣⲟⲟⲡⲉⲓⲧⲉⲛⲉⲧⲛⲁϣⲱⲡⲉⲡⲧⲏⲣϥⲡⲱⲧⲛⲡⲉ.
ⲛⲧⲱⲧⲛⲇⲉⲛⲧⲉⲧⲛⲛⲁⲡⲉⲭⲣⲓⲥⲧⲟⲥ.ⲡⲉⲭⲣⲓⲥⲧⲟⲥⲇⲉⲡⲁⲡⲛⲟⲩⲧⲉⲡⲉ.
ⲧⲁⲓⲧⲉⲧϩⲉⲙⲁⲣⲉⲛⲣⲱⲙⲉⲟⲡⲛϩⲱⲥϩⲩⲡⲏⲣⲉⲧⲏⲥⲙⲡⲉⲭⲣⲓⲥⲧⲟⲥ.ⲁⲩⲱⲛⲟⲓⲕⲟⲛⲟⲙⲟⲥⲛⲙⲙⲩⲥⲧⲏⲣⲓⲟⲛⲙⲡⲛⲟⲩⲧⲉ.
ⲉⲩϣⲓⲛⲉϭⲉⲙⲡⲉⲓⲙⲁϩⲛⲛⲟⲓⲕⲟⲛⲟⲙⲟⲥϫⲉⲉⲩⲉϩⲉⲉⲩⲡⲓⲥⲧⲟⲥ.
ⲁⲛⲟⲕⲇⲉⲟⲩⲉⲗⲁⲭⲓⲥⲧⲟⲛⲛⲁⲓⲡⲉⲉⲧⲣⲉⲩⲁⲛⲁⲕⲣⲓⲛⲉⲙⲙⲟⲓϩⲓⲧⲛⲧⲏⲩⲧⲛ.ⲏϩⲓⲧⲛⲟⲩϩⲟⲟⲩⲛⲣⲱⲙⲉ.ⲁⲗⲗⲁⲟⲩⲇⲉⲁⲛⲟⲕⲛϯⲁⲛⲁⲕⲣⲓⲛⲉⲙⲙⲟⲓⲁⲛ.
ⲛϯⲥⲟⲟⲩⲛⲅⲁⲣⲁⲛⲛⲗⲁⲁⲩⲉⲁⲓⲁⲁϥ.ⲁⲗⲗⲁⲛⲉⲓⲧⲙⲁⲓⲏⲩⲁⲛϩⲙⲡⲁⲓ.ⲡⲉⲧⲁⲛⲁⲕⲣⲓⲛⲉⲇⲉⲙⲙⲟⲓⲡⲉⲡϫⲟⲉⲓⲥ.
ϩⲱⲥⲧⲉⲙⲡⲣⲕⲣⲓⲛⲉⲛⲗⲁⲁⲩϩⲁⲧϩⲏⲙⲡⲉⲩⲟⲉⲓϣϣⲁⲛⲧⲉⲡϫⲟⲉⲓⲥⲉⲓ.ⲡⲁⲓⲉⲧⲛⲁⲣⲟⲩⲟⲉⲓⲛⲉⲛⲉⲧϩⲏⲡϩⲙⲡⲕⲁⲕⲉⲁⲩⲱⲛϥⲟⲩⲱⲛϩⲉⲃⲟⲗⲛⲛϣⲟϫⲛⲉⲛⲛϩⲏⲧ.ⲧⲟⲧⲉⲡⲧⲁⲉⲓⲟⲙⲡⲟⲩⲁⲡⲟⲩⲁⲛⲁϣⲱⲡⲉⲉⲃⲟⲗϩⲓⲧⲙⲡⲛⲟⲩⲧⲉ.
ⲛⲁⲓⲇⲉⲛⲁⲥⲛⲏⲩⲛⲧⲁⲓϫⲓⲧⲟⲩⲛⲥⲙⲟⲧⲉϩⲣⲁⲓⲉϫⲱⲓⲙⲛⲁⲡⲟⲗⲗⲱⲉⲧⲃⲉⲧⲏⲩⲧⲛ.ϫⲉⲕⲁⲁⲥⲉⲧⲉⲧⲛⲉⲥⲃⲟⲛϩⲏⲧⲛⲉⲧⲙⲣϩⲟⲩⲟⲉⲛⲉⲧⲥⲏϩϫⲉⲛⲛⲉⲟⲩⲁϣⲟⲩϣⲟⲩⲙⲙⲟϥⲉϫⲛⲟⲩⲁϩⲁⲟⲩⲁ.
ⲛⲓⲙⲅⲁⲣⲡⲉⲧⲇⲓⲁⲕⲣⲓⲛⲉⲙⲙⲟⲕⲟⲩⲇⲉⲡⲉⲧⲛⲧⲟⲟⲧⲕⲉⲙⲡⲕϫⲓⲧϥⲉϣϫⲉⲁⲕⲣⲡⲕⲉϫⲓⲁϩⲣⲟⲕⲕϣⲟⲩϣⲟⲩⲙⲙⲟⲕϩⲱⲥⲉⲙⲡⲕϫⲓ.
ⲏⲇⲏⲧⲉⲧⲛⲥⲏⲩⲏⲇⲏⲁⲧⲉⲧⲛⲣⲣⲙⲙⲁⲟⲁϫⲛⲧⲛⲁⲧⲉⲧⲛⲣⲣⲣⲟⲛⲁⲛⲟⲩⲥⲇⲉⲉϣϫⲉⲁⲧⲉⲧⲛⲣⲣⲣⲟϫⲉⲕⲁⲁⲥⲉⲛⲉⲣⲣⲣⲟϩⲱⲱⲛⲛⲙⲙⲏⲧⲛ.
ⲁⲣⲏⲩⲅⲁⲣⲛⲧⲁⲡⲛⲟⲩⲧⲉⲕⲁⲁⲛⲛⲁⲡⲟⲥⲧⲟⲗⲟⲥⲛϩⲁⲉⲛⲧϩⲉⲛⲛⲉⲓⲉⲡⲓⲑⲁⲛⲁⲧⲏⲥ.ϫⲉⲁⲛϣⲱⲡⲉⲛⲑⲉⲁⲧⲣⲟⲛⲙⲡⲕⲟⲥⲙⲟⲥⲁⲩⲱⲛⲛⲁⲅⲅⲉⲗⲟⲥⲙⲛⲛⲣⲱⲙⲉ.
ⲁⲛⲟⲛⲁⲛⲣⲥⲟϭⲉⲧⲃⲉⲡⲉⲭⲣⲓⲥⲧⲟⲥⲛⲧⲱⲧⲛⲇⲉⲛⲧⲉⲧⲛϩⲉⲛⲥⲁⲃⲉϩⲙⲡⲉⲭⲣⲓⲥⲧⲟⲥⲁⲛⲟⲛⲧⲛϭⲟⲟⲃⲛⲧⲱⲧⲛⲇⲉⲧⲉⲧⲛϫⲟⲟⲣⲛⲧⲱⲧⲛⲧⲉⲧⲛⲧⲁⲉⲓⲏⲩⲁⲛⲟⲛⲇⲉⲧⲛⲥⲏϣ
ϣⲁϩⲣⲁⲓⲉⲧⲉⲓⲟⲩⲛⲟⲩⲧⲛϩⲕⲁⲉⲓⲧⲧⲛⲟⲃⲉⲧⲛⲕⲏⲕⲁϩⲏⲩⲥⲉϯⲕⲗⲯⲉϫⲱⲛⲧⲛϣⲧⲣⲧⲱⲣ.
ⲧⲛϩⲟⲥⲉⲉⲛⲣϩⲱⲃϩⲛⲛⲉⲛϭⲓϫⲙⲙⲓⲛⲙⲙⲟⲛⲉⲩⲥⲁϩⲟⲩⲙⲙⲟⲛⲧⲛⲥⲙⲟⲩⲉⲣⲟⲟⲩⲉⲩⲡⲏⲧⲛⲥⲱⲛⲧⲛⲁⲛⲉⲭⲉⲙⲙⲟⲟⲩ.
ⲉⲩϫⲓⲟⲩⲁⲉⲣⲟⲛ.ⲧⲛⲡⲁⲣⲁⲕⲁⲗⲉⲓⲙⲙⲟⲟⲩⲛⲧϩⲉⲛⲛⲉⲓⲡⲉⲣⲓⲕⲁⲑⲁⲣⲙⲁⲙⲡⲕⲟⲥⲙⲟⲥⲁⲛⲣϣϥⲉⲛⲟⲩⲟⲛⲛⲓⲙϣⲁϩⲣⲁⲓⲉⲧⲉⲓⲟⲩⲛⲟⲩ.
ⲛⲛⲉⲉⲓϯϣⲓⲡⲉⲛⲏⲧⲛⲁⲛⲉⲓⲥϩⲁⲓⲛⲏⲧⲛⲛⲛⲁⲓ.ⲁⲗⲗⲁⲉⲓϯⲥⲃⲱⲛⲏⲧⲛϩⲱⲥϣⲏⲣⲉⲙⲙⲉⲣⲓⲧ.
ⲕⲁⲛⲉϣⲱⲡⲉⲟⲩⲛⲧⲏⲧⲛⲙⲙⲁⲩⲛⲟⲩⲧⲃⲁⲙⲡⲁⲓⲇⲁⲅⲱⲅⲟⲥϩⲙⲡⲉⲭⲣⲓⲥⲧⲟⲥ.ⲁⲗⲗⲁⲛϩⲁϩⲛⲉⲓⲱⲧⲁⲛ.ⲁⲛⲟⲕⲅⲁⲣⲁⲓϫⲡⲉⲧⲏⲩⲧⲛϩⲙⲡⲉⲭⲣⲓⲥⲧⲟⲥⲓⲏⲥⲟⲩⲥϩⲓⲧⲙⲡⲉⲩⲁⲅⲅⲉⲗⲓⲟⲛ.
ϯⲡⲁⲣⲁⲕⲁⲗⲉⲓϭⲉⲙⲙⲱⲧⲛⲧⲛⲧⲛⲧⲏⲩⲧⲛⲉⲣⲟⲓ.
ⲉⲧⲃⲉⲡⲁⲓⲁⲓⲧⲛⲛⲉⲩⲧⲓⲙⲟⲑⲉⲟⲥⲛⲏⲧⲛⲉⲧⲉⲡⲁⲓⲡⲉⲡⲁϣⲏⲣⲉⲙⲙⲉⲣⲓⲧⲁⲩⲱⲙⲡⲓⲥⲧⲟⲥϩⲙⲡϫⲟⲉⲓⲥⲡⲁⲓⲉⲧⲛⲁⲧⲣⲉⲧⲛⲣⲡⲙⲉⲉⲩⲉⲛⲛⲁϩⲓⲟⲟⲩⲉⲉⲧϩⲙⲡⲉⲭⲣⲓⲥⲧⲟⲥⲛⲧϩⲉⲉϯϯⲥⲃⲱⲙⲙⲟⲥϩⲛⲛⲉⲕⲕⲗⲏⲥⲓⲁⲧⲏⲣⲟⲩϩⲙⲙⲁⲛⲓⲙ.
ϩⲱⲥⲉⲛϯⲛⲏⲩⲇⲉⲁⲛϣⲁⲣⲱⲧⲛⲁϩⲟⲓⲛⲉϫⲓⲥⲉⲛϩⲏⲧ
ϯⲛⲏⲩⲇⲉϣⲁⲣⲱⲧⲛϩⲛⲟⲩϭⲉⲡⲏⲉⲣϣⲁⲛⲡϫⲟⲉⲓⲥⲣϩⲛⲁϥ.ⲛⲧⲁⲉⲓⲙⲉⲁⲛⲉⲡϣⲁϫⲉⲛⲛⲉⲧϫⲟⲥⲉⲛϩⲏⲧ.ⲁⲗⲗⲁⲧⲉⲩϭⲟⲙ.
ⲧⲙⲛⲧⲣⲣⲟⲅⲁⲣⲙⲡⲛⲟⲩⲧⲉⲛⲉⲥϩⲛϣⲁϫⲉⲁⲛ.ⲁⲗⲗⲁϩⲛⲟⲩϭⲟⲙ.
ⲟⲩⲡⲉⲧⲉⲧⲛⲟⲩⲁϣϥ.ⲧⲁⲉⲓϣⲁⲣⲱⲧⲛϩⲛⲟⲩϭⲉⲣⲱⲃϫⲛϩⲛⲟⲩⲁⲅⲁⲡⲏⲙⲛⲟⲩⲡⲛⲉⲩⲙⲁⲙⲙⲛⲧⲣⲙⲣⲁϣ.
ⲱⲧⲉⲧⲛⲣⲱϣⲉⲛⲧⲱⲧⲛⲛⲉⲧⲕⲁⲙⲁⲙⲡⲥⲁⲧⲁⲛⲁⲥⲉⲧⲣⲉϥⲉⲓⲉϩⲟⲩⲛⲛϥϫⲱϩⲙⲛⲙⲙⲁⲉⲧⲟⲩⲁⲁⲃⲙⲡⲛⲟⲩⲧⲉ·
ⲁⲩⲱⲛⲧⲉⲧⲛⲥⲱⲱϥⲙⲡⲉϥⲣⲡⲉⲉⲧⲉⲛⲧⲱⲧⲛⲡⲉⲙⲙⲓⲛⲙⲙⲱⲧⲛ·
ⲙⲡⲉⲧⲛⲣⲡⲙⲉⲉⲩⲉⲛⲧⲁⲡⲟⲫⲁⲥⲓⲥⲙⲡⲁⲡⲟⲥⲧⲟⲗⲟⲥ,ϫⲉⲡⲉⲧⲛⲁⲥⲱⲱϥⲙⲡⲉⲣⲡⲉⲙⲡⲛⲟⲩⲧⲉ.ⲡⲁⲓⲡⲛⲟⲩⲧⲉⲛⲁⲧⲁⲕⲟϥ:
ⲟⲩⲧⲉⲟⲛⲙⲡⲉⲧⲛⲣⲡⲙⲉⲉⲩⲉⲛⲛⲥⲁϩⲟⲩⲧⲏⲣⲟⲩⲉⲛⲧⲁⲡⲉⲛⲉⲓⲱⲧϫⲟⲟⲩⲉϥϯⲙⲙⲟⲛⲧⲏⲣⲛⲉⲧⲟⲟⲧϥⲙⲡⲛⲟⲩⲧⲉⲉϥϫⲱⲙⲙⲟⲥ,ϫⲉϥⲥϩⲟⲩⲟⲣⲧⲛϭⲓⲡⲉⲧⲛⲁϫⲱϩⲙⲙⲡⲉϥⲥⲱⲙⲁⲕⲁⲧⲁⲗⲁⲁⲩⲛⲥⲙⲟⲧ·ⲏⲛϥϫⲓⲟⲩⲉϩⲛⲗⲁⲁⲩⲛϩⲛⲟ·ϫⲓⲛⲟⲩϩⲱⲥⲙⲛⲟⲩⲙⲟⲩⲥ·
ⲙⲁⲗⲓⲥⲧⲁϩⲟⲉⲓⲧⲉϩⲓⲡⲣⲏϣϩⲓⲕⲗⲁϥⲧ·
ⲁⲩⲱϣⲁϩⲣⲁⲓⲉⲟⲩⲉⲗⲁⲭⲓⲥⲧⲟⲛⲛϩⲛⲟⲛⲟⲩⲱⲙ·
ⲉⲓⲧⲉⲉⲃⲟⲗϩⲛⲛⲉϩⲛⲁⲁⲩⲛⲧⲇⲓⲁⲕⲟⲛⲓⲁⲙⲡⲛⲟⲩⲧⲉ·
ⲉⲓⲧⲉⲉⲃⲟⲗϩⲛⲛⲧⲟⲛⲛⲉⲧϩⲓⲧⲟⲩⲱⲟⲩ·
ⲛⲉⲓⲙⲉⲉⲩⲉⲙⲉⲛⲡⲉⲉⲉⲓϣⲁⲣⲱⲧⲛϩⲛⲟⲩⲧⲱⲧⲛϩⲏⲧ·
ⲁⲗⲗⲁⲡⲉⲙⲕⲁϩⲛϩⲏⲧⲛⲛⲉⲛⲧⲁⲩϯϭⲱⲛⲧⲙⲡⲛⲟⲩⲧⲉⲁⲩⲱⲁⲩⲗⲩⲡⲉⲓⲙⲡⲉϥⲡⲛⲉⲩⲙⲁⲉⲧⲟⲩⲁⲁⲃ·ⲡⲉⲛⲧⲁϥⲕⲱⲗⲩⲉⲙⲡⲉⲛⲟⲩⲣⲟⲧ·
ϯⲥⲟⲟⲩⲛⲙⲉⲛϫⲉⲡⲁⲙⲡϣⲁⲡⲉⲙⲕⲁϩⲛϩⲏⲧⲛⲓⲙ·
ⲁⲗⲗⲁⲉⲣϣⲁⲛⲡⲛⲟⲩⲧⲉⲙⲛⲡⲉⲛϫⲟⲉⲓⲥⲓⲏⲥⲟⲩⲥⲣϩⲛⲁϥ·ϯⲛⲏⲩϣⲁⲣⲱⲧⲛϩⲛⲟⲩϭⲱⲛⲧ·
ⲛⲧⲁⲉⲓⲣⲉⲛⲛⲓⲁⲧⲥⲃⲱⲁⲩⲱⲛⲓⲡⲁⲣⲑⲉⲛⲟⲥⲛⲥⲟϭ,ⲉⲧⲉⲙⲛⲛⲉϩϩⲛⲛⲉⲩⲁⲅⲅⲓⲟⲛⲛⲛⲉⲧϩⲙⲡⲁϩⲏⲧⲧⲏⲣⲟⲩ·
ϫⲉⲡⲁⲗⲓⲛⲟⲛⲛⲧⲉⲧⲛⲕⲉⲧⲧⲏⲩⲧⲛⲉⲡⲁϩⲟⲩϩⲓⲛⲓⲙⲛⲧⲣⲉϥϯϭⲱⲛⲧⲙⲡⲛⲟⲩⲧⲉⲛⲧⲉⲧⲛϩⲉⲉϩⲣⲁⲓⲉⲧⲟⲟⲧⲥⲛⲧⲥⲏϥⲉⲙⲡⲡⲟⲛⲏⲣⲟⲥⲡⲉⲛⲧⲁϥⲧⲁⲕⲟⲛⲧⲟⲓⲕⲟⲩⲙⲉⲛⲏⲧⲏⲣⲥϩⲛⲛⲉϥⲛⲟⲃⲉⲙⲛⲛⲉϥⲁⲛⲟⲙⲓⲁ·
ⲉⲃⲟⲗϫⲉⲁⲧⲉⲧⲛⲙⲉⲣⲉⲡϫⲱϩⲙ·ⲉϩⲟⲩⲉⲡⲧⲃⲃⲟ·
ⲁⲩⲱⲁⲧⲉⲧⲛⲥⲱⲧⲡⲛⲏⲧⲛⲙⲡⲙⲟⲩ·ⲉϩⲟⲩⲉⲡⲱⲛϩ·
ⲁⲧⲉⲧⲛϯⲛⲟⲩϭⲥⲅⲁⲣⲙⲡⲉⲛⲧⲁϥⲧⲁⲙⲓⲉⲧⲏⲩⲧⲛ·ⲁⲩⲱⲁϥⲥⲁⲛϣⲧⲏⲩⲧⲛⲡⲛⲟⲩⲧⲉⲡϣⲁⲉⲛⲉϩ·
ⲁⲧⲉⲧⲛϯⲙⲕⲁϩⲛϩⲏⲧⲇⲉⲟⲛⲛⲧⲉⲛⲧⲁⲥϣⲉⲡϣⲡⲧⲏⲩⲧⲛⲧϩⲓⲉⲣⲟⲩⲥⲁⲗⲏⲙⲉⲧⲉⲧⲥⲩⲛⲁⲅⲱⲅⲏⲧⲉ·
ⲁⲩⲱⲁⲧⲉⲧⲛϩⲉⲙⲙⲉⲉⲣⲉⲛⲧϩⲉⲛⲛⲉⲧϩⲛⲧⲡⲁϣⲉⲛⲧⲉⲩϣⲏ·
ⲛⲧϩⲉⲉⲧⲥⲏϩϫⲉⲁⲥⲥⲗⲁⲁⲧⲉⲁⲥϩⲉⲛϭⲓⲧⲡⲁⲣⲑⲉⲛⲟⲥⲙⲡⲓⲥⲣⲁⲏⲗⲛⲥⲛⲁⲟⲩⲱϩϭⲉⲁⲛⲉⲧⲟⲟⲧⲥⲉⲧⲱⲟⲩⲛ·
ⲛⲉⲧⲛⲕⲟⲧⲕⲅⲁⲣⲡⲉϫⲁϥ·ⲉⲩⲛⲕⲟⲧⲕⲛⲧⲉⲩϣⲏ·
ⲁⲩⲱⲛⲉⲧⲧⲁϩⲉ.ⲉⲩⲧⲁϩⲉⲛⲧⲉⲩϣⲏ·
ⲛⲧⲱⲧⲛⲇⲉⲁⲧⲉⲧⲛϯϩⲉⲙⲙⲉⲉⲣⲉⲛⲧϩⲉⲛⲛⲉⲛⲧⲁⲩϫⲟⲟⲥⲉⲧⲃⲏⲏⲧⲟⲩ·ϫⲉⲛⲉⲧⲧⲁϩⲉⲁϫⲛⲏⲣⲡ·
ⲁⲩⲱⲁⲧⲉⲧⲛϩⲱⲣⲡⲙⲙⲉⲉⲣⲉⲛⲧϩⲉⲛⲛⲉⲧⲛⲕⲟⲧⲕⲛⲧⲉⲩϣⲏ·
ⲉⲃⲟⲗϫⲉⲁⲧⲉⲧⲛⲕⲱⲛⲥⲱⲧⲛⲛⲧϩⲟⲧⲉⲙⲡⲛⲟⲩⲧⲉ·
ⲉⲁⲧⲉⲧⲛⲙⲉⲣⲉⲡⲕⲁⲕⲉⲉϩⲟⲩⲉⲉⲡⲟⲩⲟⲉⲓⲛ·
ⲉⲁⲧⲉⲧⲛⲉⲡⲡⲉⲧⲥⲁϣⲉⲇⲉⲟⲛϫⲉϥϩⲟⲗϭ·ⲁⲩⲱⲡⲉⲧϩⲟⲗϭϫⲉϥⲥⲁϣⲉ·
ⲉⲧⲃⲉⲡⲁⲓⲟⲩⲟⲓⲛⲏⲧⲛⲙⲡⲟⲛⲏⲣⲟⲥϫⲉⲙⲡⲉⲧⲛⲣⲡⲙⲉⲉⲩⲉⲙⲡϩⲓⲥⲉⲧⲏⲣϥⲉⲛⲧⲁⲡⲉⲛⲉⲓⲱⲧϣⲟⲡϥⲛⲙⲙⲏⲧⲛⲧⲏⲣⲧⲛ·
ⲉⲁⲧⲉⲧⲛⲕⲱⲛⲥⲱⲧⲛⲛⲛⲉϥⲥⲃⲟⲟⲩⲉⲛⲱⲛϩⲙⲛⲛⲁⲛⲥⲙⲙⲉⲛⲛⲉⲧⲛⲉⲓⲟⲧⲉ:
ⲡⲗⲏⲛⲉⲓⲥⲛϩⲗⲗⲟⲉⲓⲙⲛⲛⲉⲛⲥⲛⲏⲩⲁⲩⲉⲓϣⲁⲣⲱⲧⲛⲛⲕⲉⲥⲟⲡ·
ⲉⲛⲟⲛϩϩⲛⲟⲩⲛⲟϭⲛⲗⲩⲡⲏⲙⲛⲟⲩⲙⲕⲁϩⲛϩⲏⲧⲉⲛⲁϣⲱϥ·
ⲉⲧⲣⲉⲩⲉⲓⲣⲉⲛⲧⲟⲩⲉⲓⲧⲟⲩⲉⲓⲙⲙⲱⲧⲛⲕⲁⲧⲁⲡⲉⲥⲙⲡϣⲁ·
ⲉⲃⲟⲗϫⲉⲁⲧⲉⲧⲛⲕⲱⲛⲥⲱⲧⲛⲛⲧⲡⲏⲅⲏⲙⲙⲟⲟⲩⲛⲱⲛϩ·
ⲉⲁⲧⲉⲧⲛϣⲓⲕⲉⲛⲏⲧⲛⲛϩⲉⲛϣⲏⲓⲉⲩⲟⲩⲟϭⲡϩⲙⲡⲧⲣⲉⲡⲉⲧⲛϩⲏⲧⲛⲁⲧⲥⲃⲱⲣⲕⲁⲕⲉⲉⲣⲱⲧⲛ·
ⲉⲧⲉⲧⲛϫⲱⲙⲙⲟⲥϫⲉⲁⲛⲟⲛϩⲉⲛⲥⲁⲃⲉ·ⲁⲧⲉⲧⲛⲣⲥⲟϭ·
ⲉⲁⲧⲉⲧⲛϣⲓⲃⲉⲙⲡⲉⲟⲟⲩⲙⲡⲛⲟⲩⲧⲉϩⲛϩⲉⲛϩⲃⲏⲩⲉⲉⲙⲉϣϣⲉ.
ⲉⲧⲃⲉⲡⲁⲓⲁⲡⲛⲟⲩⲧⲉϯⲧⲏⲩⲧⲛⲉϩⲣⲁⲓⲉϩⲉⲛⲡⲁⲑⲟⲥⲉⲩⲥⲏϣⲉⲧⲉⲡϫⲓⲟⲩⲉⲡⲉⲙⲛⲡϫⲱϩⲙⲙⲛⲡⲟⲛⲏⲣⲟⲛⲛⲓⲙ·
ⲛⲁⲓⲉⲧⲉⲣⲉⲧⲓⲙⲱⲣⲓⲁⲛⲓⲙϣⲟⲟⲡⲛⲛⲉⲧⲉⲓⲣⲉⲙⲙⲟⲟⲩ·ⲟⲩⲙⲟⲛⲟⲛϩⲙⲡⲉⲓⲁⲓⲱⲛ·ⲁⲗⲗⲁϩⲙⲡⲕⲉⲟⲩⲁ:
ⲕⲟⲥⲙⲟⲥⲉⲛⲙⲟⲟϣⲉϩⲛⲛϫⲱϩⲙⲙⲛⲛϯϩⲉ·ⲙⲛⲛϫⲏⲣ·ⲙⲛⲛⲥⲱ·ⲙⲛⲙⲙⲛⲧⲣⲉϥϣⲙϣⲉⲉⲓⲇⲱⲗⲟⲛⲉⲧϫⲁϩⲙ·
ⲉⲛⲙⲟⲟϣⲉϩⲛⲟⲩⲕⲁⲕⲓⲁⲙⲛⲟⲩⲫⲑⲟⲛⲟⲥ·ⲉⲛⲟⲙⲙⲉⲥⲧⲉⲉⲛⲙⲟⲥⲧⲉⲛⲛⲉⲛⲉⲣⲏⲩ·
ⲉⲛⲟⲛⲁⲧⲥⲱⲧⲙ·ⲉⲛⲡⲗⲁⲛⲁ·
ⲉⲛⲙⲟⲟϣⲉϩⲙⲡⲡⲉⲧϣⲟⲩⲉⲓⲧⲙⲡⲉⲛϩⲏⲧ·ⲉⲛⲟⲛⲕⲁⲕⲉϩⲛⲛⲉⲛⲙⲉⲉⲩⲉ·
ⲉⲛⲟⲛⲁⲗⲗⲟⲧⲣⲓⲟⲥⲉⲡⲱⲛϩⲙⲡⲛⲟⲩⲧⲉ,ⲉⲧⲃⲉⲧⲙⲛⲧⲁⲧⲥⲟⲟⲩⲛⲉⲧϣⲟⲟⲡⲛϩⲏⲧⲛⲉⲧⲃⲉⲡⲉⲛⲧⲱⲛⲛϩⲏⲧ·
ⲉⲁⲛⲧⲁⲁⲛⲙⲙⲓⲛⲙⲙⲟⲛⲙⲡϫⲱϩⲙⲙⲛⲡⲣϩⲱⲃⲉⲁⲕⲁⲑⲁⲣⲥⲓⲁⲛⲓⲙ·
ⲧⲉⲛⲟⲩⲇⲉⲛⲧⲁⲩⲧⲥⲁⲃⲟⲛⲁⲛⲛⲧⲉⲓϩⲉ·
ⲁⲗⲗⲁⲉⲛⲧⲁⲩϯⲥⲃⲱⲛⲁⲛϫⲉϩⲛⲟⲩϩⲟⲧⲉⲙⲛⲟⲩⲥⲧⲱⲧⲁⲣⲓϩⲱⲃⲉⲡⲉⲧⲛⲟⲩϫⲁⲓ.
ⲡⲛⲟⲩⲧⲉⲅⲁⲣⲡⲉⲧⲉⲛⲉⲣⲅⲉⲓⲛϩⲏⲧⲧⲏⲩⲧⲛⲙⲡⲟⲩⲱϣⲙⲛⲡϫⲱⲕⲉⲃⲟⲗⲙⲡⲟⲩⲱϣ·
ⲕⲁⲓⲅⲁⲣⲛϣⲏⲣⲉⲙⲡⲓⲥⲣⲁⲏⲗⲙⲡⲓⲟⲩⲟⲉⲓϣⲁⲙⲱⲩⲥⲏⲥⲛⲁⲩⲉⲣⲟⲟⲩⲛⲧϩⲉⲉⲧⲟⲩϭⲉⲡⲏⲉⲣⲡⲱⲃϣⲛⲛⲉⲛⲧⲟⲗⲏⲙⲡⲛⲟⲩⲧⲉ
ⲁϥⲟⲩⲉϩⲥⲁϩⲛⲉⲛⲁⲩⲉⲧⲣⲉⲩⲧⲁⲙⲓⲟⲛϩⲉⲛⲧⲱⲱⲧⲉⲉϫⲛⲛⲧⲛϩⲛⲛⲉⲩϩⲟⲉⲓⲧⲉ,ϫⲉⲕⲁⲥⲉⲩⲛⲁⲛⲁⲩⲉⲣⲟⲟⲩⲛⲥⲉⲣⲡⲙⲉⲉⲩⲉⲛⲛⲉⲛⲧⲟⲗⲏⲙⲡⲛⲟⲩⲧⲉⲛⲥⲉⲧⲙⲣⲡⲉⲩⲱⲃϣ:
ⲁⲛⲟⲛⲇⲉϩⲱⲱⲛⲙⲁⲣⲛⲕⲱⲛⲁⲛⲛⲧϩⲟⲧⲉⲙⲡⲛⲟⲩⲧⲉϩⲙⲡⲉⲛϩⲏⲧⲉⲡⲙⲁⲛⲛⲧⲱⲧⲉ.ϫⲉⲕⲁⲥⲛⲛⲉⲛⲣⲡⲱⲃϣⲛⲛⲉⲛⲧⲟⲗⲏⲉⲛⲧⲁⲛⲉⲛⲉⲓⲟⲧⲉⲧⲁⲁⲩⲉⲧⲟⲟⲧⲛ:
ⲉⲧⲃⲉⲡⲁⲓϭⲉⲛⲉⲥⲛⲏⲩⲙⲁⲣⲛⲕⲧⲟⲛⲛⲧⲛⲙⲉⲧⲁⲛⲟⲉⲓⲉⲙⲡⲁⲧⲉⲡⲕⲁⲓⲣⲟⲥⲱϫⲛⲛⲧⲟⲟⲧⲛ.ⲁⲩⲱϩⲱⲥⲉⲣⲉⲡⲟⲩⲟⲉⲓⲛϣⲟⲟⲡⲛⲙⲙⲁⲛⲉⲧⲉⲛⲉⲥⲃⲟⲟⲩⲉⲛⲉⲛⲛⲉⲛⲉⲓⲟⲧⲉ.
ⲛⲧϩⲉⲉⲛⲧⲁⲡϫⲟⲉⲓⲥϫⲟⲟⲥϫⲉⲙⲟⲟϣⲉϩⲟⲥⲟⲛⲉⲟⲩⲛⲧⲏⲧⲛⲡⲟⲩⲟⲉⲓⲛ·ϫⲉⲛⲛⲉⲡⲕⲁⲕⲉⲧⲁϩⲉⲧⲏⲩⲧⲛ·:
ⲁⲩⲱϫⲉϩⲱⲥⲉⲛϩⲙⲡⲉϩⲟⲟⲩ,ⲙⲁⲣⲛⲙⲟⲟϣⲉⲉⲛⲧⲥⲁⲛⲏⲩ·
ⲁⲩⲱϫⲉⲛⲉⲧⲛⲕⲟⲧⲕⲅⲁⲣ.ⲉⲩⲛⲕⲟⲧⲕⲛⲧⲉⲩϣⲏ·
ⲁⲩⲱⲛⲉⲧⲧⲁϩⲉ.ⲉⲩⲧⲁϩⲉⲛⲧⲉⲩϣⲏ·
ⲁⲛⲟⲛⲇⲉⲁⲛⲟⲛⲛⲁⲡⲉϩⲟⲟⲩⲙⲁⲣⲛⲛⲏⲫⲉ·ⲉⲁⲛϯϩⲓⲱⲱⲛⲙⲡϩⲱⲕⲛⲧⲡⲓⲥⲧⲓⲥ
ⲡⲃⲓⲟⲥⲁⲩⲱⲧⲡⲟⲗⲓⲧⲉⲓⲁⲙⲡⲉⲛⲡⲉⲧⲟⲩⲁⲁⲃⲛⲉⲓⲱⲧⲉⲧⲧⲁⲓⲏⲩⲕⲁⲧⲁⲥⲙⲟⲧⲛⲓⲙⲡϩⲁⲅⲓⲟⲥⲁⲡⲁⲕⲩⲣⲟⲥ·ⲡⲧⲉⲗⲓⲟⲥⲛⲁⲙⲉⲛⲧⲁϥϩⲓⲥⲧⲟⲣⲓⲍⲉⲙⲙⲟϥ·ⲛϭⲓⲁⲡⲁⲡⲁⲙⲃⲱⲡⲉⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁⲛϣⲓⲏⲧⲛⲧⲁϥⲙⲧⲟⲛⲙⲙⲟϥⲛϭⲓⲡⲉⲧⲟⲩⲁⲁⲃ·ⲁⲡⲁⲕⲩⲣⲟⲥϩⲛⲥⲟⲩϣⲙⲟⲩⲛⲙⲡⲉⲃⲟⲧⲉⲡⲏⲡϩⲛⲟⲩⲉⲓⲣⲏⲛⲏⲛⲧⲉⲡⲛⲟⲩⲧⲉ·
ⲉⲣⲉⲛⲉϥⲥⲙⲟⲩⲉⲧⲟⲩⲁⲁⲃⲛⲁⲉⲓⲉϩⲣⲁⲓⲉϫⲱⲛⲛⲧⲛⲟⲩϫⲁⲓϩⲁⲙⲏⲛ⁛—
ⲁⲥϣⲱⲡⲉⲇⲉⲙⲡⲉⲟⲩⲟⲉⲓϣⲛⲁⲡⲁⲡⲁⲙⲃⲱⲡⲉⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁⲛϣⲓⲏⲧ·ⲙⲛⲛⲥⲁⲧⲣⲉϥⲥⲕⲉⲡⲁⲍⲉⲙⲡⲥⲱⲙⲁⲛⲧⲙⲁⲕⲁⲣⲓⲁϩⲓⲗⲗⲁⲣⲓⲁⲧϣⲉⲉⲣⲉⲙⲡⲣⲣⲟⲍⲏⲛⲱⲛ·
ⲁⲩϩⲟⲣⲟⲙⲁϭⲱⲗⲡⲛⲁϥⲉⲃⲟⲗ·ϫⲉⲧⲱⲟⲩⲛⲛⲅⲙⲟⲟϣⲉⲉϩⲟⲩⲛϩⲙⲡⲥⲁⲙⲡⲱⲕⲉⲁⲛⲟⲥ·
ⲕⲛⲁϭⲓⲛⲉⲛⲟⲩⲛⲟϭⲛⲁⲛⲁⲭⲱⲣⲏⲧⲏⲥⲡⲁⲓⲉⲧⲉⲙⲡⲕⲟⲥⲙⲟⲥⲧⲏⲣϥⲙⲡϣⲁⲁⲛⲛⲟⲩⲥϣⲛⲧⲁϭⲥⲉⲛⲟⲩⲱⲧⲛⲧⲉⲛⲉϥⲟⲩⲉⲣⲏⲧⲉ·
ⲛⲧⲟϥⲇⲉⲡⲙⲁⲕⲁⲣⲓⲟⲥⲁⲡⲁⲡⲁⲙⲃⲱ·ⲁϥⲧⲱⲟⲩⲛⲁϥⲙⲟⲟϣⲉⲉϩⲟⲩⲛϩⲙⲡⲧⲟⲟⲩϩⲓⲧⲛⲧϭⲟⲙⲙⲡⲛⲟⲩⲧⲉⲉⲧϣⲟⲟⲡⲛⲙⲙⲁϥⲛⲧϩⲉⲙⲡⲙⲁⲕⲁⲣⲓⲟⲥⲁⲛⲧⲱⲛⲓⲟⲥ·ϩⲙⲡⲉⲟⲩⲟⲉⲓϣⲛⲧⲁϥⲙⲟⲟϣⲉⲁϥⲃⲱⲕϣⲁⲡⲙⲁⲕⲁⲣⲓⲟⲥⲁⲡⲁⲡⲁⲩⲗⲟⲥⲡⲙⲉϩⲥⲛⲁⲩ·
ⲛⲧⲟϥⲇⲉⲡⲙⲁⲕⲁⲣⲓⲟⲥⲁⲡⲁⲡⲁⲙⲃⲱⲡⲉⲡⲣⲉⲥⲃⲩⲧⲉⲣⲟⲥⲁϥⲧⲱⲟⲩⲛⲁϥⲙⲟⲟϣⲉⲉϩⲟⲩⲛϩⲙⲡϫⲁⲓⲉ·
ⲁϥⲉⲓⲉϩⲣⲁⲓⲉϫⲛⲟⲩⲕⲁⲧⲁⲅⲁⲓⲟⲛ·
ⲁϥⲁϩⲉⲣⲁⲧϥⲁϥⲕⲱⲗϩⲉϩⲟⲩⲛⲉⲡⲣⲟⲛⲁⲧϣⲁⲩⲛⲟⲩⲟⲩⲛⲟⲩ
ⲁϥⲙⲟⲩⲧⲉⲛϣⲟⲙⲛⲧⲛⲥⲟⲡ·ⲕⲁⲧⲁⲡⲕⲁⲛⲱⲛⲛⲛⲉⲥⲛⲏⲩⲙⲙⲟⲛⲁⲭⲟⲥ·ⲉϥϫⲱⲙⲙⲟⲥϫⲉⲥⲙⲟⲩⲉⲣⲟⲓ·
ⲁⲩⲱⲉⲧⲓⲉⲓⲁϩⲉⲣⲁⲧϩⲓⲡⲣⲟⲁⲛⲟⲕⲡⲁⲙⲃⲱ·ⲁⲡⲥⲟⲛⲣⲟⲩⲱⲛⲁⲓϩⲙⲡⲥⲁⲛϩⲟⲩⲛⲉϥϫⲱⲙⲙⲟⲥϫⲉⲭⲁⲓⲣⲉⲡⲁⲙⲃⲱⲡⲉⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁⲛϣⲓⲏⲧⲡⲛⲟϭⲛϫⲟⲓⲉⲧⲣϩⲱⲧϩⲙⲡϫⲁⲓⲉⲛⲁⲧⲙⲟⲟⲩ·
ⲉⲓⲥⲛⲟϭⲅⲁⲣⲛⲟⲩⲟⲉⲓϣϯⲉⲡⲓⲑⲩⲙⲉⲓⲉⲛⲁⲩⲉⲣⲟⲕ·
ⲉⲓⲥⲡⲁⲟⲩⲱϣⲁⲡⲛⲟⲩⲧⲉϫⲟⲕϥⲛⲁⲓⲉⲃⲟⲗ·ⲙⲡⲟⲟⲩ·
ⲁⲙⲟⲩⲉϩⲟⲩⲛⲡⲣⲱⲙⲉⲉⲧⲥⲙⲁⲙⲁⲁⲧ⁛—
ⲁϥⲟⲩⲱϣⲃⲛϭⲓⲁⲡⲁⲡⲁⲙⲃⲱ·ⲉϥϫⲱⲙⲙⲟⲥϫⲉⲭⲁⲓⲣⲉ·ⲁⲡⲁϩⲓⲉⲣⲁⲝ·ⲡⲉⲛⲧⲁϥⲣϣⲃⲏⲣⲉⲛⲁⲅⲅⲉⲗⲟⲥⲙⲡⲛⲟⲩⲧⲉⲉⲧⲃⲉⲡⲉϥⲧⲃⲃⲟ·
ⲛⲧⲟϥⲇⲉⲟⲛⲁⲡⲁϩⲓⲉⲣⲁⲝⲁϥⲟⲩⲱⲛⲙⲡⲣⲟ·ⲁϥϫⲓⲧϥ·ⲉϩⲟⲩⲛⲁⲩϩⲙⲟⲟⲥⲙⲛⲛⲉⲩⲉⲣⲏⲩ·
ⲡⲉϫⲁϥⲛⲁϥⲛϭⲓⲁⲡⲁⲡⲁⲙⲃⲱϫⲉⲡⲁⲙⲉⲣⲓⲧⲛⲥⲟⲛⲁⲡⲁϩⲓⲉⲣⲁⲝ·ⲉⲓⲥⲁⲟⲩⲏⲣⲛⲣⲟⲙⲡⲉ·ϫⲓⲛⲛⲧⲁⲕⲉⲓⲉϩⲟⲩⲛⲉⲡⲉⲓⲙⲁ·
ⲡⲉϫⲁϥϫⲉⲉⲓⲥⲙⲛⲧϣⲙⲏⲛⲛⲣⲟⲙⲡⲉϯⲙⲡⲉⲓⲙⲁ·ⲁⲩⲱⲙⲡⲓⲟⲩⲉⲙⲗⲁⲁⲩⲛⲧⲣⲟⲫⲏⲉⲡⲁⲡⲉⲓⲕⲟⲥⲙⲟⲥⲡⲉⲁⲗⲗⲁⲉⲓⲟⲛϩⲛⲕⲁⲣⲡⲟⲥⲛⲛϣⲏⲛ·
ⲛⲉⲩⲛⲟⲩⲃⲛⲛⲉ·ⲇⲉⲣⲏⲧ·ⲛⲥⲁⲃⲟⲗⲙⲡⲉϥⲙⲁⲛϣⲱⲡⲉ·ⲉⲥⲧⲁⲩⲟⲉⲃⲟⲗⲙⲙⲛⲧⲥⲛⲟⲟⲩⲥⲛⲗⲟⲟⲩⲟⲩⲗⲟⲟⲩⲕⲁⲧⲁⲉⲃⲟⲧ·
ⲉϥⲟⲛϩⲉⲡⲉⲥⲕⲁⲣⲡⲟⲥ·
ⲁⲛⲟⲕⲇⲉⲡⲁⲙⲃⲱⲡⲉϫⲁⲓⲛⲁϥϫⲉⲡⲁⲙⲉⲣⲓⲧⲛⲉⲓⲱⲧⲁⲣⲁⲟⲩⲛⲥⲟⲛⲙⲡⲉⲕϩⲟⲩⲛ·
ⲡⲉϫⲁϥⲛⲁⲓϫⲉⲟⲩⲛⲟⲩⲟⲛ
ⲥⲙⲟⲩⲉⲣⲟⲓⲛⲅⲃⲱⲕϣⲁⲣⲟⲟⲩ·ⲛⲅϫⲓⲥⲙⲟⲩⲉⲃⲟⲗϩⲓⲧⲟⲟⲧⲟⲩ·
ⲛⲧⲉⲣⲓⲙⲟⲟϣⲉⲉⲃⲟⲗϩⲓⲧⲟⲟⲧϥⲉϩⲟⲩⲛϩⲙⲡⲧⲟⲟⲩⲁⲓⲉⲓⲉϩⲣⲁⲓⲉϫⲛⲟⲩⲕⲟⲩⲓⲛⲕⲁⲧⲁⲅⲉⲓⲟⲛ·
ⲁⲓⲙⲟⲩⲧⲉⲉϩⲟⲩⲛⲕⲁⲧⲁⲡⲕⲁⲛⲱⲛⲛⲛⲉⲥⲛⲏⲩⲙⲙⲟⲛⲁⲭⲟⲥ·
ⲉⲧⲓⲉⲓⲁϩⲉⲣⲁⲧϩⲓⲡⲥⲁⲛⲃⲟⲗⲁⲡⲥⲟⲛⲣⲟⲩⲱⲛⲁⲓϩⲙⲡⲥⲁⲛϩⲟⲩⲛⲉϥϫⲱⲙⲙⲟⲥ·ϫⲉⲭⲁⲓⲣⲉⲁⲡⲁⲡⲁⲙⲃⲱ·ⲡⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁ·ⲛϣⲓⲏⲧ·ⲁⲩⲱⲡⲛⲟϭⲛϫⲟⲓⲉⲧⲣϩⲱⲧϩⲙⲡϫⲁⲓⲉⲛⲁⲧⲙⲟⲟⲩ·
ⲉⲓⲥⲟⲩⲙⲏⲏϣⲉⲛϩⲟⲟⲩϯⲉⲡⲓⲑⲩⲙⲉⲓⲉⲛⲁⲩⲉⲣⲟⲕ·
ⲗⲟⲓⲡⲟⲛⲁⲡϫⲟⲉⲓⲥϫⲱⲕⲉⲃⲟⲗⲙⲡⲁⲟⲩⲱϣⲛⲁⲓⲙⲡⲟⲟⲩ·
ⲁⲙⲟⲩⲉϩⲟⲩⲛⲙⲡⲣⲁϩⲉⲣⲁⲧⲕϩⲓⲡⲥⲁⲛⲃⲟⲗ·
ⲁⲓⲟⲩⲱϣⲃⲛⲁϥ·ⲁⲛⲟⲕⲡⲁⲙⲃⲱϫⲉⲡⲁⲙⲉⲣⲓⲧⲛⲉⲓⲱⲧⲁⲡⲁⲡⲁⲙⲟⲩⲛ·ⲡⲁⲙⲡⲟⲣⲕⲕⲩⲣⲓⲟⲥⲭⲁⲓⲣⲉⲡⲁⲙⲉⲣⲓⲧⲛⲥⲟⲛⲡⲁⲧⲉϣⲧⲏⲛⲛⲁⲩⲁⲛⲁⲩⲁⲛⲛⲧϩⲉⲛⲧⲉϣⲧⲏⲛ·ⲛⲓⲱⲥⲏⲫⲡⲇⲓⲕⲁⲓⲟⲥ·
ⲛⲛⲁϩⲣⲙⲡⲛⲟⲩⲧⲉⲇⲉⲥⲧⲁⲓⲏⲩⲛϩⲟⲩⲟⲉⲡⲟⲣⲫⲩⲣⲁⲛⲓⲙⲛⲣⲣⲟⲛⲧⲉⲡⲉⲓⲕⲟⲥⲙⲟⲥ·
ⲡⲓⲥⲧⲉⲩⲉⲛⲁⲓⲛⲁⲥⲛⲏⲩⲁⲩⲱⲛⲁⲉⲓⲟⲧⲉ·ⲁⲛⲟⲕⲡⲁⲙⲃⲱⲡⲉⲓⲉⲗⲁⲭⲓⲥⲧⲟⲥⲁⲓϣⲱⲗⲙⲙⲡⲉⲥϯⲛⲟⲩϥⲉⲙⲡⲥⲟⲛⲉⲧⲙⲙⲁⲩⲛⲁⲟⲩⲙⲓⲗⲓⲟⲛⲙⲡⲁⲧⲓⲡⲱϩⲉⲣⲟϥ·
ⲛⲧⲉⲣⲛⲁⲥⲡⲁⲍⲉⲇⲉⲛⲛⲉⲛⲉⲣⲏⲩⲁⲛϣⲗⲏⲗⲁⲛϩⲙⲟⲟⲥ
ⲡⲉϫⲁⲓⲛⲁϥϫⲉⲡⲁⲉⲓⲱⲧⲉⲓⲉⲙⲉⲕⲱϭⲃⲛⲧⲉⲡⲣⲱ·ⲟⲩⲇⲉⲙⲉⲕⲥⲱϣⲙϩⲙⲡϣⲱⲙⲉⲕⲫⲟⲣⲉⲓ·ⲛⲧⲉϣⲧⲏⲛⲛⲧⲉⲓⲙⲓⲛⲉ·
ⲡⲉϫⲁϥⲛⲁⲓⲛϭⲓⲁⲡⲁⲡⲁⲙⲟⲩⲛ·ⲡⲁⲙⲡⲟⲣⲕⲉⲃⲟⲗϫⲉⲡⲁⲓⲙⲙⲁⲧⲉ·ⲡⲉⲡⲉϥⲣⲁⲛ·ϫⲉⲡⲁⲙⲉⲣⲓⲧⲛⲥⲟⲛⲁⲡⲁⲡⲁⲙⲃⲱ·ⲡⲓⲥⲧⲉⲩⲉⲛⲁⲓⲱⲡⲁⲙⲉⲣⲓⲧⲛⲉⲓⲱⲧϫⲉⲉⲓⲥϫⲟⲩⲱⲧⲉⲛⲣⲟⲙⲡⲉ·ϫⲓⲛⲛⲧⲁⲓⲉⲓⲉⲡⲉⲓⲙⲁⲧⲉⲓϩⲃⲥⲱⲛⲟⲩⲱⲧⲧⲉⲧⲓϭⲓⲛⲉⲛⲧⲁϩⲙⲙⲉⲛϩⲏⲧⲥ·ⲛⲧⲉⲡⲣⲱ·ⲁⲩⲱⲧⲕⲉⲕⲣⲁⲥⲓⲥⲙⲡⲁⲏⲣⲙⲡϣⲱⲙ·
ⲁⲩⲱϯϩⲟⲙⲟⲗⲟⲅⲉⲓⲛⲁⲕ·ϫⲉⲧⲁⲓⲣⲱϣⲉⲉⲣⲟⲓϣⲁⲡⲉϩⲟⲟⲩⲙⲡⲁⲙⲟⲩ·
ⲁⲩⲱϩⲙⲡⲁⲕⲉⲙⲟⲩⲟⲛⲥⲣⲱϣⲉⲉⲣⲟⲓⲛⲥⲉⲥⲟⲩⲗⲟⲩⲱⲗⲧⲙⲙⲟⲥϣⲁⲡⲉϩⲟⲟⲩⲙⲡϩⲁⲡⲙⲙⲉ·
ⲡⲉϫⲁⲓⲛⲁϥϫⲉⲡⲁⲙⲉⲣⲓⲧⲛⲉⲓⲱⲧϫⲉⲁⲣⲁⲟⲩⲛⲥⲟⲛⲙⲡⲉⲕⲥⲁⲛϩⲟⲩⲛ·
ⲡⲉϫⲁϥⲛⲁⲓϫⲉⲥⲉⲟⲩⲛⲟⲩⲁⲙⲙⲁⲩ·ⲉⲣⲉⲡⲕⲟⲥⲙⲟⲥⲧⲏⲣϥⲙⲡϣⲁⲁⲛⲛⲟⲩⲥϣⲛⲧⲁϭⲥⲉⲛⲟⲩⲱⲧ·ⲛⲧⲉⲛⲉϥⲟⲩⲣⲏⲏⲧⲉ·
ⲁⲓⲃⲱⲕϣⲁⲣⲟϥⲛϩⲁϩⲛⲥⲟⲡⲉⲓⲟⲩⲱϣⲉϭⲙⲡϣⲓⲛⲉ·
ⲁⲩⲱⲛⲉϣⲁϥⲣⲟⲩⲱⲛⲁⲓϩⲙⲡⲥⲁⲛϩⲟⲩⲛⲉϥϫⲱⲙⲙⲟⲥ·ϫⲉⲁⲗⲟⲕⲉⲕϯϩⲓⲥⲉⲛⲁⲕⲉⲕⲛⲏⲩ·ⲉⲡⲉⲓⲙⲁ
ⲉⲡⲉⲓⲙⲛϭⲟⲙⲛⲣⲙⲛⲥⲁⲣⲝⲉⲛⲁⲩⲉⲡⲁϩⲟ·ⲉⲓⲙⲏⲧⲓⲡⲉⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁ·ⲛϣⲓⲏⲧ·
ⲧⲉⲛⲟⲩⲇⲉⲙⲉϣⲁⲕⲱⲡⲁⲉⲓⲱⲧⲡⲧⲱϣⲡⲉⲡⲁⲓⲉⲧⲣⲁⲉⲓⲛⲙⲙⲁⲕⲛⲧⲁⲛⲁⲩⲉⲣⲟϥⲁⲩⲱⲛⲧⲁϫⲓⲥⲙⲟⲩⲉⲃⲟⲗϩⲓⲧⲟⲟⲧϥⲙⲡⲁⲧⲓⲙⲟⲩ⁛—
ⲡⲉϫⲁⲓⲛⲁϥ·ϫⲉⲙⲙⲟⲛ·ⲡⲧⲱϣⲁⲛⲡⲉⲡⲁⲓ·ⲉⲧⲃⲉⲡⲁⲓⲣⲱ·ⲛⲧⲁⲓⲉⲓϣⲁⲣⲟⲕⲉⲡⲉⲓⲙⲁ·
ⲁⲗⲗⲁϯⲛⲁⲣⲡⲉⲕⲙⲉⲉⲩⲉⲉⲣϣⲁⲛⲡϫⲟⲉⲓⲥⲥⲟⲟⲩⲧⲛⲛⲧⲁϩⲓⲏⲛⲧⲁⲁⲡⲁⲛⲧⲁ·ⲉⲡⲥⲟⲛⲉⲧⲙⲙⲁⲩ·
ⲡⲗⲏⲛⲱⲡⲁⲉⲓⲱⲧⲁⲣⲓⲡⲁⲙⲉⲉⲩⲉϣⲁⲛⲧⲓⲁⲡⲟⲗⲁⲩⲉⲙⲡⲉⲥⲙⲟⲩⲙⲡⲥⲟⲛⲉⲧⲙⲙⲁⲩ·
ⲛⲧⲉⲣⲓⲙⲟⲟϣⲉⲉϩⲟⲩⲛϩⲙⲡⲧⲟⲟⲩⲡⲁⲣⲁⲟⲩⲙⲓⲗⲓⲟⲛ·ϯⲱⲣⲕⲛⲏⲧⲛⲙⲡⲃⲏⲙⲁ·ⲉⲧϩⲁϩⲟⲧⲉ·ⲙⲡⲛⲟⲩⲧⲉ·ⲁⲛⲟⲕⲡⲁⲙⲃⲱⲡⲉⲓⲉⲗⲁⲭⲓⲥⲧⲟⲥ·ϫⲉⲛϯϫⲓϭⲟⲗⲁⲛϩⲙⲡⲉⲧⲓⲛⲁϫⲟⲟϥ·ⲧⲉⲛⲟⲩϫⲉⲡⲉⲛⲧⲁϥⲁⲙⲁϩⲧⲉⲛⲁⲃⲃⲁⲕⲟⲩⲙⲡⲉⲡⲣⲟⲫⲏⲧⲏⲥⲙⲡⲉⲟⲩⲟⲉⲓϣⲁϥⲉⲓⲛⲉⲙⲙⲟϥⲙⲛⲡⲁⲣⲓⲥⲧⲟⲛⲉⲧⲛⲧⲟⲟⲧϥ·ⲁϥⲛⲧϥⲉϫⲙⲡϣⲏⲓⲛⲙⲙⲟⲩⲓ·ⲁϥⲧⲁⲁϥⲛⲇⲁⲛⲓⲏⲗ·ϩⲙⲡϣⲏⲓⲛⲙⲙⲟⲩⲓ·ⲛⲧⲟϥⲟⲛⲡⲉⲛⲧⲁϥⲁⲙⲁϩⲧⲉⲙⲙⲟⲓϩⲛⲧϩⲟⲣⲙⲏⲙⲡⲉⲡⲛⲉⲩⲙⲁⲁϥⲉⲓⲛⲉⲙⲙⲟⲓⲉϫⲙⲡⲕⲁⲧⲁⲅⲉⲓⲟⲛⲙⲡⲥⲟⲛⲉⲧⲙⲙⲁⲩ·
ⲁⲩⲱⲁⲓⲕⲱⲗϩⲉⲡⲣⲟⲕⲁⲧⲁⲡⲕⲁⲛⲱⲛⲛⲛⲉⲥⲛⲏⲩⲙⲙⲟⲛⲁⲭⲟⲥ·ⲁⲩⲱⲛⲉⲓⲁϩⲉⲣⲁⲧϩⲓⲣⲙⲡⲣⲟ·ⲛⲟⲩⲛⲟϭⲛⲛⲁⲩ
ⲙⲛⲛⲥⲁⲛⲁⲓⲁⲡⲥⲟⲛⲣⲟⲩⲱⲛⲁⲓϩⲙⲡⲥⲁⲛϩⲟⲩⲛ·ⲉϥϫⲱⲙⲙⲟⲥ·ϫⲉⲭⲁⲓⲣⲉⲁⲡⲁⲡⲁⲙⲃⲱⲡⲉⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁ·ⲛϣⲓⲏⲧⲁⲩⲱⲡⲛⲟϭⲛϫⲟⲓⲉⲧⲣϩⲱⲧϩⲙⲡϫⲁⲓⲉⲛⲁⲧⲙⲟⲟⲩ·
ⲉⲓⲥⲟⲩⲙⲏⲏϣⲉⲛϩⲟⲟⲩϯⲉⲡⲓⲑⲩⲙⲉⲓⲉⲛⲁⲩⲉⲣⲟⲕ·
ⲉⲓⲥⲡⲁⲟⲩⲱϣⲁⲡⲛⲟⲩⲧⲉϫⲟⲕϥⲛⲁⲓⲉⲃⲟⲗⲙⲡϩⲟⲟⲩ·
ⲁⲙⲟⲩⲉϩⲟⲩⲛⲙⲡⲣⲁϩⲉⲣⲁⲧⲕϩⲓⲡⲥⲁⲛⲃⲟⲗ·
ⲛⲧⲉⲣⲓⲣⲡϩⲟⲩⲛⲙⲡⲣⲟⲙⲡⲕⲁⲧⲁⲅⲉⲓⲟⲛⲁⲓϭⲱϣⲧⲁⲓⲛⲁⲩⲉⲩⲛⲟϭⲛⲱⲛⲉⲙⲟⲅⲓⲥ·ⲛⲧⲉⲙⲛⲧⲥⲛⲟⲟⲩⲥⲛⲣⲱⲙⲉⲉϣⲧⲱⲟⲩⲛⲙⲙⲟϥⲉⲡⲟⲛϥ·
ⲁϥϯⲡⲉϥⲟⲩⲟⲓⲛϭⲓⲡⲥⲟⲛⲉⲧⲙⲙⲁⲩⲁϥⲥⲕⲟⲣⲕⲣⲙⲡⲱⲛⲉ·ⲁϥⲧⲟϭϥⲉⲡⲣⲟⲙⲡⲕⲁⲧⲁⲅⲉⲓⲟⲛ·
ⲛⲧⲉⲣⲓⲛⲁⲩⲉⲣⲟϥⲁⲓⲣϣⲡⲏⲏⲣⲉⲉⲙⲁⲧⲉ·
ⲡⲗⲏⲛⲁⲓⲣⲡⲙⲉⲉⲩⲉⲙⲡⲡⲁⲧⲣⲓⲁⲣⲭⲏⲥ·ⲓⲁⲕⲱⲃϫⲉⲛⲧⲟϥϩⲱⲱϥⲟⲛⲙⲡⲉⲟⲩⲟⲉⲓϣⲛⲧⲁϥⲡⲱⲧ·ϩⲁⲡϩⲟⲛⲏⲥⲁⲩ·ⲡⲉϥⲥⲟⲛⲁϥⲃⲱⲕⲉⲧⲙⲉⲥⲟⲡⲟⲧⲁⲙⲓⲁⲛⲧⲥⲩⲣⲓⲁⲁϥⲉⲓⲉϫⲙⲡⲙⲁⲉⲧⲉⲣⲉⲛⲉⲥⲟⲟⲩⲛⲗⲁⲃⲁⲛⲛϩⲏⲧϥ·
ⲁϥϯⲡⲉϥⲟⲩⲟⲓⲉⲧϣⲱⲧⲉⲁϥⲥⲕⲟⲣⲕⲣⲡⲱⲛⲉⲉⲧϩⲓϫⲛⲣⲱⲥⲭⲱⲣⲓⲥⲧⲣⲉⲣⲱⲙⲉϯⲧⲟⲟⲧϥ·ⲁϥⲧⲥⲟⲛⲛⲉⲥⲟⲟⲩⲛⲗⲁⲃⲁⲛⲁϥⲕⲁⲁⲩⲉⲃⲟⲗⲁⲩⲙⲟⲟⲛⲉ·
ⲧⲟⲧⲉⲗⲟⲓⲡⲟⲛⲁⲓⲉⲓⲙⲉⲉⲡⲁⲓϫⲉϩⲱⲃⲛⲓⲙⲉⲧⲉⲣⲉⲛⲉⲧⲟⲩⲁⲁⲃⲉⲓⲣⲉⲙⲙⲟⲟⲩⲡⲛⲟⲩⲧⲉϯⲛⲧⲟⲟⲧⲟⲩ·
ⲡⲉϫⲁⲓⲛⲁϥϫⲉⲡⲁⲉⲓⲱⲧⲉⲧⲟⲩⲁⲁⲃⲙⲁⲧⲁⲙⲟⲓⲉⲡⲉⲕⲣⲁⲛⲉⲧⲟⲩⲁⲁⲃ·ϫⲉⲁⲡϫⲟⲉⲓⲥϩⲉⲡⲡⲁⲓⲉⲣⲟⲓ·
ⲛⲧⲟϥⲇⲉⲡⲉϫⲁϥϫⲉⲕⲩⲣⲟⲥ·ⲡⲉⲡⲁⲣⲁⲛ·
ⲁⲛⲟⲕⲡⲉⲡⲥⲟⲛⲛⲑⲉⲟⲇⲱⲥⲓⲟⲥⲡⲣⲣⲟ·ⲁⲩⲱⲛⲧⲁⲩⲥⲁⲛⲟⲩϣⲧⲙⲛⲁⲣⲕⲁⲇⲓⲟⲥ·ⲙⲛⲟⲛⲟⲣⲓⲟⲥϩⲓϫⲛⲟⲩⲧⲣⲁⲡⲉⲍⲁⲛⲟⲩⲱⲧⲛⲙⲙⲁⲩⲁⲩⲱⲛⲁⲙⲉ·ⲁⲟⲛⲟⲣⲓⲟⲥϫⲟⲟⲥⲉⲣⲟⲓⲛϩⲁϩⲛⲥⲟⲡϫⲉϫⲓⲧⲉⲧⲉⲣⲏⲙⲟⲥ·ⲛⲙⲙⲁⲕⲧⲁⲣⲙⲟⲛⲁⲭⲟⲥ·
ⲁⲛⲟⲕⲇⲉⲙⲡⲓⲉϣϫⲓⲧϥⲇⲉϫⲉⲡϣⲏⲣⲉⲡⲉⲙⲡⲣⲣⲟⲡⲉ·
ⲛⲧⲉⲣⲛⲛⲁⲩⲇⲉϫⲉⲁⲡϫⲓⲛϭⲟⲛⲥ·ⲁϣⲁⲓⲁⲛⲣⲣⲱⲟⲩⲡⲁⲣⲁⲛⲟⲙⲉⲓⲁⲛⲁⲣⲭⲱⲛϫⲓⲛⲛϩⲏⲕⲉⲛϭⲟⲛⲥⲁⲟⲩⲟⲛⲛⲓⲙⲣⲓⲕⲉⲉⲃⲟⲗⲁⲩⲧⲁⲕⲟⲛⲧⲉⲩϩⲓⲏⲙⲡⲙⲧⲟⲉⲃⲟⲗⲙⲡⲛⲟⲩⲧⲉⲁⲓⲧⲱⲟⲩⲛⲁⲓⲕⲁⲣⲁⲧⲉⲃⲟⲗⲁⲓⲉⲓⲉⲡⲉⲓϫⲁⲓⲉⲁⲓⲟⲩⲱⲛϩ·ⲛϩⲏⲧϥⲉⲧⲃⲉⲡⲁϣⲁⲓⲛⲛⲁⲛⲟⲃⲉ
ⲧⲁⲣⲉⲡⲛⲟⲩⲧⲉⲕⲁⲁⲩⲛⲁⲓⲉⲃⲟⲗ
ⲡⲉϫⲁⲓⲛⲁϥⲁⲛⲟⲕⲡⲁⲙⲃⲱϫⲉⲡⲁⲙⲉⲣⲓⲧⲛⲉⲓⲱⲧⲉϣⲁⲕϭⲛⲣⲱⲙⲉⲧⲱⲛϩⲛⲧⲉⲓⲉⲣⲏⲙⲁ·ⲛϥⲥⲗⲥⲱⲗⲕϩⲛⲛⲉⲕϩⲓⲥⲉ·
ⲡⲉϫⲁϥⲛⲁⲓⲁⲡⲁⲕⲩⲣⲟⲥϫⲉⲡⲓⲥⲧⲉⲩⲉⲛⲁⲓⲡⲁⲙⲉⲣⲓⲧⲛⲥⲟⲛⲁⲡⲁⲡⲁⲙⲃⲱ·ⲡⲁⲛⲟⲩⲧⲉⲁⲩⲱⲡⲁϫⲟⲉⲓⲥⲓⲏⲥⲟⲩⲥⲡⲉⲭⲣⲓⲥⲧⲟⲥⲡⲉⲧϭⲓⲛⲉⲙⲡⲁϣⲓⲛⲉϩⲙⲡⲉⲓϫⲁⲓⲉⲉⲧⲓϣⲟⲟⲡⲛϩⲏⲧϥ
ⲙⲡⲓⲛⲁⲩⲅⲁⲣⲉⲣⲱⲙⲉⲉϥⲛⲏⲩϣⲁⲣⲟⲓⲉⲓⲙⲏⲧⲓⲉⲩⲥⲟⲛⲙⲙⲟⲛⲁⲭⲟⲥⲉϥⲛⲏⲩϣⲁⲣⲟⲓⲉϥⲱϣⲉⲛⲁⲩⲉⲡⲁϩⲟⲁⲩⲱⲙⲡⲉⲡⲉⲓⲕⲉⲧⲛⲁⲩⲉⲣⲟⲓ·
ⲁⲗⲗⲁϩⲓⲧⲛⲧϩⲉⲉⲧϥⲙⲏⲛⲉⲃⲟⲗⲉϥⲛⲏⲩϣⲁⲣⲟⲓⲁⲓϩⲱⲛⲉⲧⲟⲟⲧϥϩⲙⲡⲥⲁⲛϩⲟⲩⲛⲉⲓϫⲱⲙⲙⲟⲥϫⲉⲁⲗⲟⲕⲉⲕϯϩⲓⲥⲉⲛⲁⲕ·ⲉⲕⲛⲏⲩϣⲁⲣⲟⲓ
ⲙⲙⲟⲛⲙⲛϣϭⲟⲙⲛⲣⲙⲛⲥⲁⲣⲝⲉⲛⲁⲩⲉⲡⲁϩⲟⲉⲓⲙⲏⲧⲓⲁⲡⲁⲡⲁⲙⲃⲱ·ⲡⲉⲡⲣⲉⲥⲃⲩⲧⲉⲣⲟⲥⲛⲧⲉⲕⲕⲗⲏⲥⲓⲁⲛϣⲓⲏⲧ⁛—
